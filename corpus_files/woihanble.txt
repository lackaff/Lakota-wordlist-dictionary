Wakíŋyaŋ Sitúpi lé oyákeWóitȟaŋčhaŋ: Ikčé wičháša tókhel wóitȟaŋčhaŋ wičhák’upi čháŋna wówahokuŋkhiye kiŋ toháŋl tuwé waŋ itȟáŋčhaŋ kaȟníǧapi čháŋna oyáte tȟáwa kta čha kaȟníǧapi čháŋna hé léčhel wóopȟe kíčaǧapi.Okášpe Waŋží: Tȟokáheya léčhel:“Hó, taŋyáŋ anáǧoptaŋ yo. Oyáte waŋ lél wičhóthi kiŋ lená nitȟáwa kte, na tókhel ehé kiŋ, nihó kiŋ hé anáǧoptaŋpi kte ló. Čha taŋyáŋ wíyukčaŋ yo. Na wačhíŋnitȟaŋka kiŋ hé uŋ wičhášayatapika óyapȟa kte ló. Eháŋni nitȟúŋkašila heyápe ló:“Šúŋka wapȟápȟa óta kte ló. Na uŋgná šúŋka waŋží wihúta aníčiležiŋ kte ló, tkȟá hená él éyatuŋwiŋ kte šni yeló. Na uŋgná nitákuye waŋží nikhíyela apá-gliȟpáye ešá él éyatuŋwe kiló. Na uŋkčéla óta yeló, čha okógna oyáte ób mayáni kte. Tkȟá wačhíŋksapa yo.“Hó, lená osútaya yuhá yo, na éktuŋže šni yo. Nitȟá akíčhita kiŋ uŋgná wičháyagnaye kiló, hená awáŋniyaŋkapi na nitȟá oyáte ób. Hó héčhetu, lená nitȟúŋkašila yuhá oyáte kaȟ-áupe ló. Tkȟá tuwá čhaŋlwáŋkȟa čha lená él étuŋwaŋ čhaŋ našlúte ló.”Wakíŋyaŋ Sitúpi lé oyákeWóitȟaŋčhaŋ: Ikčé wičháša tókhel wóitȟaŋčhaŋ wičhák’upi čháŋna wówahokuŋkhiye kiŋ toháŋl tuwé waŋ itȟáŋčhaŋ kaȟníǧapi čháŋna oyáte tȟáwa kta čha kaȟníǧapi čháŋna hé léčhel wóopȟe kíčaǧapi.Okášpe Núŋpa: Tókhel Lakȟóta akíčhita itȟáŋčhaŋ wičhákaȟniǧapi kiŋ:“Tȟokéya, kȟoškálaka wóhitika čha wičhákaȟniǧapi. Héčhel tuwéni tȟaŋčháŋ iwáŋwičhayaŋkiŋ kte šni, hé uŋ ečhúŋpi. Na heháŋl čhažé wičhákaȟniǧapi na hé ošpáye kiŋ eyá čhažéwičhayatapi. Na waná wówahokuŋkhiye wičhák’upi na léčhel:“’Hó, akíčhita inítȟaŋčhaŋ kte, na oyáte kiŋ tókhel wičhášayatapi kiŋ ečhúŋ niší kiŋ ognáyaŋ oyáte kiŋ awáŋwičhalakiŋ kta tkȟá tȟawáčhiŋ nihíŋyaŋziŋ kte ló. Na kičhúŋniyaŋ wílukčaŋ kiŋháŋ oyáte kiŋ owíčhayakiȟ’aŋ šúŋkeča kte ló. Hé uŋ wičhúŋt’e nitȟáwa kiŋ hé wičháša itȟáŋčhaŋ kiŋ yuhápi kta čha aŋpétu tukté é k’éyaš oyáte uŋ nit’é ešá, hé wašté yeló, tȟáŋkaya ónitȟaŋiŋ kte ló.“’Čha čhaŋksá kiŋ lé ičú wo, na óhiŋni – wičháša itȟáŋčhaŋ kiŋ táku uŋ mníčiyapi čhaŋ – uŋ ináȟni oyáte kiŋ wítaya awíčhayau kte ló. Čha hé taŋyáŋ kiksúyiŋ na wičháša itȟáŋčhaŋ kiŋ ayúta wičháuŋ wo, nitȟá hokšíla ób.’“Eháŋni akíčhita imátȟaŋčhaŋ, wazíyata, Sitúpi Wakíŋyaŋ.”Wakíŋyaŋ Sitúpi lé oyákeWóitȟaŋčhaŋ: Ikčé wičháša tókhel wóitȟaŋčhaŋ wičhák’upi čháŋna wówahokuŋkhiye kiŋ toháŋl tuwé waŋ itȟáŋčhaŋ kaȟníǧapi čháŋna oyáte tȟáwa kta čha kaȟníǧapi čháŋna hé léčhel wóopȟe kíčaǧapi.Okášpe Yámni: Tuwá ozúya itȟaŋčhaŋ čhaŋ hé blotáhuŋkaTuwá zuyá itȟáŋčhaŋ kte kiŋ hé waná taŋyáŋ iyúkčaŋ yuštáŋ čháŋna wóhiŋ na tóna wičháčhiŋ kiŋ hená wičhákičho, na aŋpétu waŋ él kaȟníǧe. Na waná tóna iyówiŋyaŋpi čháŋna hená ób aŋpétu waŋ kaȟníǧe k’uŋ hé él iyáyapi na wičhóthi kiŋ ikhíyela éyuŋke. Na heháŋl húŋȟ él úpi čhíŋpi kiŋ hená él úpi na ówičhapȟapi. Na waná iyáyapi.Na toháŋl tȟóka kiŋ waŋwíčhayaŋkapi čháŋna hél zuyá itȟáŋčhaŋ k’uŋ hé tókȟel ečhúŋpi yuŋkȟáŋ waúŋtȟuŋyaŋpi na išná wasáŋničayapi kta héči hé uŋ ečhúŋpi. Na waná toháŋl okíčhize čháŋna hél zuyá itȟáŋčhaŋ kiŋ líla waktápi, naphíŋ naíŋš naphíŋ kte šni, henáos. Na waná toháŋl zuyá itȟáŋčhaŋ k’uŋ hé theȟíya khuwápi čháŋna heháŋl tȟa-hókšila kiŋ ókiyapi na wanápȟekičičhiyapi. Na tóna wičháyuha zuyá í k’uŋ oyás’iŋ taŋyáŋ ób glí čhíŋpi uŋ héčhel ečhúŋpi. Na zuyá itȟáŋčhaŋ kiŋ waŋží toháŋl tȟózuye kiŋ húŋȟ iȟpéya wičhágli čhaŋ oyáte kiŋ líla aíyapi čha wótheȟi akhípȟapi, na wíštečapi, čhaŋlwáŋkȟapi hé uŋ.Šuŋgmánitu Tȟáŋka Išnála lé oyákeOyáte ičháǧapi kiŋ tuwéni t’é šni úŋpi. Otúyačhiŋ líla wičháȟčala ótapi, winúȟčala nakúŋ, na oyáte kiŋ oíglag úŋpi. Na wičháša itȟáŋčhaŋpi thípi íyokhihe waŋží yuhápi. Na kȟóškalaka wóhitika héčhapi kiŋ hená wówašipi na oyáte awáŋwičhayaŋkapi. Na toháŋl iglákapi čháŋna éyapaha waŋží él úŋ na iwáštela iglág áye. Na kȟoškálaka ohítikapi hená tuŋwéya éyaye. Na akíčhita kiŋ hená oyáte wasúwičhakhiyapi na ománi šni wasúyapi. Na toháŋl pté óta čhaŋ wanásapi. Na tuwé naȟmála wanása čháŋna líla akíčhita ktépi; ašúŋkt’éyapi naíŋš ečhúŋpi šni čháŋna thi-ákazazapi. Na lé wówasukhiye ohólapi. Tuwá šiglá čhaŋ kat’ápi.Šúŋka Waŋkátuya lé oyákeTuŋwéyapi: Tókhel ečhúŋpi kiŋ héWičháša waŋ oíye owótȟaŋla eháŋtaŋš hé é čha kaȟníǧapi na zuyá áye kiŋ hé etáŋhaŋ núm wičhákaȟniǧapi čháŋna hená tȟáwa kiŋ lúzahaŋpi na wóhitikapi čha kaȟníȟ iwíčhačupi. Na waná iyáyapi.Na toháŋl áŋpo čháŋna čhaŋmáhel čhúŋšoke ektá šuŋk-ékiglepi. Na pahá kiŋ tȟahépiya ȟpáyapi na mas’íwaŋyaŋke yeyápi. Pahá kiŋ ečhél wičháša étuŋwaŋ úŋpi. Hé uŋ tuwéni él éyokas’iŋ šni.Na waná toháŋl yápi čhaŋ wakpála kiŋ opȟáya yápi. Na haŋhépi čháŋna heháŋl anáǧoptaŋ inážiŋ yápi. Na tákuni naȟ’úŋpi šni čhaŋ akhé yápi. Na tȟatúye kiŋ čhaŋlí šóta naíŋš ošólmna ešá hená slolyé wačhíŋpi.Na waná áŋpa čháŋna heháŋl wičhóye naíŋš owápȟate naíŋš šúŋkawakȟaŋ čheslípi naíŋš tókhel wičháša oškíŋčiyapi hená slolyé wačhíŋpi. Na heháŋl waná thípi waŋyáŋkapi čháŋna haŋhépi él ikhíyela iyúŋkapi. Na hetáŋhaŋ híŋhaŋni čháŋna tuktógna othí-wašté kiŋ hé ogná kaȟníǧapi naíŋš iwáŋyaŋkapi na tókhiyataŋhaŋ oyé wašté kiŋ hé ogná, na oyáte tónakečapi kiŋ hená taŋyáŋ iyúkčaŋpi.Na waná toháŋl kúpi čháŋna ozúye kiŋ tuktél úpi ikhíyela kúpi čháŋna šúŋka-hópi, šuŋgmánitu-hópi. Na ozúye kiŋ naȟ’úŋpi čháŋna akhé húŋȟ iyáyewičhayapi. Na tuwépi núŋpapi kiŋ tókhiyataŋ šúŋka-hópi čháŋna aíyopteya yápi na akhé hópi čháŋna íŋš-eyá ečhél hópi na anúŋg nakíčhiȟ’uŋpi. Na héčhel thiyátakiya awíčhakupi.Na ečhél ozúye kiŋ tuktél yaŋkápi kiŋ él awíčhaglihuŋnipi čháŋna waná ótȟaŋiŋyaŋ kúpi čháŋna ináȟni wasábglepi waŋží káǧapi na ilázataŋhaŋ énažiŋ na tuŋwéya lowáŋpi čháŋna khiyéla wičhóthi čháŋna kúpi na wasábglepi kiŋ hé kahíŋȟpeya gličúpi. Čháŋna waná hé khiyéla wičhóthi čha slolyápi. Na tȟéhaŋyaŋ čháŋna aóhomnipi čháŋna hé nakúŋ slolyápi.Na waná glípi čhaŋ čhaŋnúŋpa waŋ opáǧipi na wičhítȟokab éuŋpapi. Na wíwičhayuŋǧapi na léčhel eyápi:“Hó, owótȟaŋla wóyaka po; tókhel táku waŋlákapi naíŋš slolyáyapi héči. Na owótȟaŋla wólakapi kiŋ čhaŋnúŋpa kiŋ lé núŋpapi kta čha éuŋpape ló.”Tuwá wíwičhayuŋǧe kiŋ hé zuyá itȟáŋčhaŋ kiŋ hé wówaši tȟáwa kiŋ hé é čha hé uŋ.Na waná wóyakapi čháŋna tuwéni waépazo kiŋ uŋ épazo šni, napȟáhuŋka kiŋ hé uŋ ečhúŋpi. Na waná toháŋl wičhótȟi naíŋš tókhel ečhúŋpi waštéke kiŋ hená oyág yuštáŋpi čháŋna čhaŋnúŋpa uŋ hé waná iyátaŋpi na úŋpewičhakhiyapi. Na heháŋl blotáhuŋka tópapi uŋ hená tókhel ečhúŋpi kte kiŋ hé iyúkčaŋpi.Na waná toháŋl yápi naíŋš haŋhépi na oyáte kiŋ čónalapi eháŋtaŋš áŋpahaŋ él ípi kte, naíŋš oyáte ótapi eháŋtaŋš haŋhépi naíŋš tókhel išná wasáŋničayapi kta hé iyúkčaŋpi. Na ečhél yaótȟaŋiŋpi. Na waná ozúye kiŋ blotáhuŋka tópapi k’uŋ hená ečhél ečhúŋ wičhášipi.Na waná thi-ípi kte eháŋtaŋš ošpáye tónakiya thi-ípi kte kiŋ hé yuštáŋpi. Na waná yápi él ošpáye etáŋ waŋží hiŋháŋ-hotȟúŋ čháŋna inážiŋpi na akhé yápi. Héčhel hé hiŋháŋ s’e wačhíŋpi uŋ héčhuŋpi. Na toháŋl thi-ípi čháŋna waná waŋží čha líla hótȟaŋkaya šuŋgmánitu-hó čhaŋ oúwičhatȟapi na ókšaŋ ečhúŋpi.Haŋhépi hé líla wówičhahitikiŋ na áŋpahaŋ čhaŋ wičhóčhaŋlwaŋkȟa, na lená tuŋwéya glípi k’uŋ wičháyaonihaŋpi.Šúŋka Waŋkátuya lé oyákeOzúye waŋ él ówapȟa, Pahá Zizípela él ilázataŋhaŋ hél wičhóthi na etáŋhaŋ zuyá áya čha él waúŋ. Na waná Susúnipi kiŋ ikhíyela éhuŋni. Eháŋl ȟtayétu eháŋl éyotaka yuŋkȟáŋ wičháša waŋ Nité ečíyapi čha él ópȟa.Yuŋkȟáŋ uŋgná pȟel-wáŋyaŋg lowáŋ kta škhíŋ na yukšáŋyaŋ éyotake. Yuŋkȟáŋ saŋíč’iyiŋ na šiyótȟaŋka waŋ yažóžo. Čhokáŋl išnála ománi na enána inážiŋ na čhaŋnúŋpa waŋ okípaǧipi čha él glí na leyé;“Ȟé iháŋke él wičhóthi yeló. Tkȟá híŋhaŋna ȟčiŋ wičháša waŋ híŋtȟo akáŋyaŋka čha é na wíŋyaŋ waŋ híŋȟota akáŋyaŋka čha hokšíla waŋ ská akáŋyaŋka čha héčhel lél khúta wakpála waŋ ȟpáya čha hél wičháyaktepi kta tkȟá wičháša kiŋ iyáye ló,” eyé. “Na aŋpétu kiŋ átaya nážiŋniyaŋpi kte ló,” eyé. “Na etáŋhaŋ tób ahíniktepe ló,” eyé. “Éyaš šúŋkawakȟaŋ kiŋ óta wičhayakhipe ló. Na šákpe wičháyaktepe ló,” eyé.Héčhel ozúye kiŋ lé wikčémna tób sáŋm núŋpapi. Hó waná čhaŋnúŋpapi na áyiŋ na asníkiyapi. Na áŋpo él áyiŋ na wakpála k’uŋ él ihúŋnipi na kákhel iyáhaŋpi. Eháŋl khúta yámni šuŋk’ákaŋyaŋk gliglápi. Héčhel éwičhayayapi čha míš waná ičíyamni blé, eyáš lúzahaŋ waŋ akáŋmaŋke.Na waná wakpála čík’ala waŋ él khiglápi. Eháŋl wíŋyaŋ k’uŋ hé hiŋȟpáye, wak’íŋ na wakpála apsíčiŋ na. Čha héčhel wakté na iyópteya ibláble. Eháŋl hokšíla k’uŋ hé wak’íŋ na wašúŋ ohíŋȟpaye. Héčhel waŋží mitȟókab kté čha íyokhihe kiŋ wakté. Na wíŋyaŋ k’uŋ hé tȟáwa kiŋ nakúŋ wakté. Na waná wičháša k’uŋ hé khuwápi éyaš líla lúzahaŋ waŋ akáŋyaŋke.Čhaŋkhé líla khigníŋ na wičháktepi k’uŋ hé waná ukíyiŋ na wičháša k’uŋ hé akhé lowáŋ máni na šiyótȟaŋka yažóžo kú. Na ečhél waná wizípȟaŋ k’íŋ nážiŋpi k’uŋ él aglí na héčhena oónakižiŋ él aglí. Na waná natáŋ ahí na tókhel eyé k’uŋ hé ečhél ečhúŋpi. Na etáŋhaŋ ǧíŋča wakpáptiŋ na lé waúŋ, éyaš maópi, hučhóǧiŋ él.Lé wičháša kiŋ wakȟáŋ slolwáye, ičhíŋ itȟókab tókhetu kte kiŋ slolya čha hé uŋ.Wakíŋyaŋ Sitúpi lé oyákeTuwá wóhitika čháŋna išnála zuyá yá čhaŋ hé líla othéȟika ečhúŋ yawápi. Na toháŋl iyáya čháŋna oyáte kiŋ hé líla atúŋwaŋ khuwápi naíŋš onáȟ’uŋ wačhíŋpi.Na waná toháŋyaŋ ománi kiŋ, hé thiwáhe kiŋ líla oȟ’áŋwašteya úŋpi. Na táku šíča ečhúŋ kte šni, na akhípȟa kte šni, hé uŋ ečhúŋpi. Na waná toháŋl glí na šuŋk-ágli ešá eháŋtaŋš, líla wówiyuškiŋke. Na hé iyótaŋ tȟókakte, na wičhápȟaha aglí eháŋtaŋš, he líla wóhitiya oȟ’áŋyaŋ čhaŋ oyáte kiŋ tuwéni tákukhiya okíhi šni, tókhel oȟ’áŋye kiŋ iyéhaŋyaŋ úŋpi šni hé uŋ.Heháŋl tuwá lé išná zuyá na makȟámaniyaŋ í eháŋtaŋš, hé iyótaŋ líla theȟíke, na ozúye óta ešá núŋblala othéȟike. Uŋmá išná zuyá waŋ makȟámaniyaŋ í kiŋ hé, na zuyá čónala wičháyuš’iŋyaye eháŋtaŋš, hé líla othéȟike, tuwéni wačhíŋye-phičá šni hé uŋ.Na ozúye óta ešá wówasukiye waŋžíla tuwá zuyá itȟáŋčhaŋ kiŋ hé úŋyaŋ nawíčhaphiŋ kte šni. Na tókhel wičháša óta t’eyíŋ kte šni hé ogná, na nakúŋ išná wasáŋničayiŋ kte kiŋ, na iyé líla waúŋtȟuŋyaŋpi kte kiŋ hé ogná, tȟa-hókšila owíčhakiyakiŋ na ečhél ečhúŋpi. Na itȟáŋčhaŋ kiŋ líla waktápi.Wáŋčala zuyá imátȟaŋčhaŋ čha slolwáye. Tákuni t’ewáye šni čha wámaphike.Šúŋka Waŋkátuya lé oyákeKȟoškálaka iyúha okíčhize uŋ t’ápi čhíŋpi na ikčéya t’ápi čhíŋpi šni. Na wóeye waŋ eyápi s’a kiŋ hé lé é:“Íŋše lé šuŋgmánitu tȟawóte čha waúŋ weló.”Na hé iyúha čhíŋpi. Tuwá otúya t’á čhaŋ hé čhaŋlwáŋkȟa yawápi na tuwá okíčhize uŋ t’á čháŋna hé yawáštepi na héčhel čhíŋpi. Na heháŋl kȟoškálaka waŋží túŋweni zuyá yé šni háŋtaŋš tȟawíčutȟuŋ šni. Tȟokéya núŋpa na yámni ečhél zuyá ípi na wičhóȟ’aŋ waŋží núm yámni ečhél ečhúŋpi čhaŋ heháŋl tȟawíčutȟuŋpi.Na tuwá wičhóȟ’aŋ slolyé šni tȟawíčutȟuŋ čhaŋ hé wóištečeka yawápi. Na wíŋyaŋ kiŋ iyúha héčhel waktá úŋpi na tuwéni tókčhiŋyaŋ hiŋgnátȟuŋ šni. Na kȟoškálaka kiŋ íŋš-eyá héčhel waktá úŋpi. Tuwéni otúyačhiŋ lená tókčhiŋyaŋ tȟawíčutȟuŋpi šni. Lená oyáte kiŋ yuhápi na wóopȟe yawápi. Toháŋl tuwá tȟawíčutȟuŋ čhaŋ hél ikhíyela zuyá yé šni. Tuwá héčhuŋ kiŋ hé ópi naíŋš tȟáwa ešá, hé uŋ héčhuŋ šni.Lená slolwáyiŋ na héčhel wówičakȟe. Šúŋka Waŋkátuya hé miyé.Šúŋka Waŋkátuya lé oyákeToháŋl zuyá áyiŋ kta čháŋna tóna wótȟawe kȟoyákapi kiŋ hená iglúžažapi na iníkaǧapi na taŋyáŋ ikpákhiŋtapi na awásuič’iyapi. Na waná zuyá áya čhaŋ wótȟawe k’uŋ hená taŋyáŋ gluhápi. Na waná toháŋl okíčhize kta čháŋna wótȟawe k’uŋ hená kȟoglákapi. Húŋȟ šúŋkawakȟaŋ kiŋ owíčhawapi na pȟežúta awíčhapoǧaŋpi. Na héčhel mázasu naíŋš wahíŋkpe ešá ikhíyela hiyúpi kte šni, hé uŋ ečhúŋpi. Naíŋš tȟašúŋke kiŋ ópi kte šni naíŋš manúŋpi kte šni, hé uŋ ečhúŋpi.Na toháŋl okíčhize kta čháŋna líla khiyéla úŋpi ešá tuwéni ópi šni. Húŋȟ šiyótȟaŋka yažópi na khiyéla íŋyaŋkapi. Mázasu kiŋ óta wošlókawičhayapi kta čha hé uŋ ečhúŋpi. Íŋš tȟóka úŋpi kiŋ líla ikhíyela tȟóka waŋží kat’íyeyapi čháŋna tȟakpé yápi na éktepi, wótȟawe kȟoyákapi kiŋ hená héčhel okíhipi. Načá tȟa wókȟoyake na tȟa wótȟawe káǧa hená kȟoyákapi él ówapȟa, na waŋží bluhá. Tóna hé yuhápi kiŋ hená šuŋk-ókhuwapi na šiyótȟaŋka yuhápi na wáčhiŋhiŋ kaháŋskeya kȟoyákapi.Lé ób wičhóȟ’aŋ óta ečhámuŋ. Šúŋka Waŋkátuya hé miyé.Šúŋka Waŋkátuya lé oyákeTuwá čhiŋčá naíŋš thítakuyepi waŋží theȟílapi eháŋtaŋš, oyáte kiŋ átaya wičhákičhopi na wóyuha na tuwá ahíktepi kiŋ hé tȟašúŋke tóna lúzahaŋpi kiŋ hená kȟó waŋná čhokáb éwičhaglepi. Na waŋná él ohímničiye čha wičháša waŋ oyáte kiŋ wičhákičho kiŋ hé tȟawíču kičhí na tóna takúwičhaye kiŋ hená ób oyáte kiŋ pȟe-áwičhaputȟaka hiyáye. Na waŋná iglúštaŋ čháŋna čhokáb inážiŋpi na oyáte él kȟoškálaka wóhitika tónakečapi hená líla pȟamágle yaŋkápi čháŋna wičháša k’uŋ hé waŋná léčhel eyé:“Mitákuyepi, philámayayape ló.”Čhiŋčá eháŋtaŋš, léčhel eyé:Mičhíŋkši thewáȟila tkȟá waná tȟóka napímakiyuzapi čha hé uŋ pȟahá slamáyakhiyapi wačhíŋ čha hé uŋ čhíčhopi čha lé kȟoškálaka tóna watȟómiyečič’uŋpi kta čha čhičáȟniǧape ló.Na čhiŋčá ahíktepi k’uŋ hé kičhó na waŋná tuwá čhokáb yús aú čháŋna heháŋl líla uŋgnáǧičala hotȟúŋpi na čhokáb égnakapi na šákpe heháŋyaŋ ečé ečhúŋpi. Tóna oyáte él kȟoškálaka wóhitikapi hená yús iwíčhaču. Na toháŋl yuštáŋ čháŋna waŋná waŋží ahíktepi tȟáwa k’uŋ hé kašká yús k’ú. Na uŋmápi k’uŋ hená wóyuha waštéšte wičhák’upi, wapȟáha na šiná ipátȟapi, naíŋš uŋpȟáŋ hiŋské, naíŋš šináčhaŋkȟohe. Héčhekčhe wičhák’upi.Na waŋná kibléčahaŋpi na itópa čhaŋ čháŋna waŋná zuyá áyiŋ kta čha hoókawiŋȟ tóna okíčhize él wičhóȟ’aŋ waŋží ečhúŋpi kta čháŋna hená olówaŋ ahíyayapi na hená napé wičháyuzapi na líla wičhákičilowaŋpi. Na waŋná áya čháŋna čhiŋčá ahíktepi k’uŋ hé él ób yé. Na waŋná tȟóka thípi él áya čháŋna heháŋl waŋná wóhitike k’uŋ hená tuwéni tákeye šni. Na waŋná okíčhize čháŋna wičhákaȟniǧapi k’uŋ hená tȟóka t’á yeyápi naíŋš tȟóka ktépi na wičhápȟaha ičúpi na waŋžíni napȟé šni na hená awáŋkičhiyaŋkapi. Waŋží napȟé eháŋtaŋš hé líla wóišteče.Hó heháŋl waŋná okíčhize kiŋ waŋná enákiyapi čháŋna waŋná čhiŋčá ahíktepi k’uŋ hé waŋná léčhel eyé, natáŋ aglínažiŋ él:“Hahó, hahó. Išníkal’eš mitákuye ób čhaŋtéwašteya oyáte él waúŋ kta huŋšé.”Na ité sabkíyiŋ na waŋná wičháša k’uŋ hé kiyúškapi čhaŋ hetáŋhaŋ glakčá na čhaŋlwášteya úŋ. Na kȟoškálaka uŋ hená waŋží tȟaópi naíŋš tóna tȟóka ktépi kiŋ hená pazó awíčhahiyayapi na líla watȟókič’uŋpi. Čháŋna ahíwičhaktepi thítakuyepi uŋ hená wičhápȟaha kiŋ na tȟa wóyuha kiŋ hená yuhá ikpázo hiyáyapi. Na kȟoškálaka eyá watȟówičhakičič’uŋpi k’uŋ hé waŋží ópi kiŋ hé ahíktepi k’uŋ hé atkúku kiŋ tȟa wóyuha uŋ pȟežúta k’úpi naíŋš ikíčiyuŋpi.Héčhel nakúŋ taŋyáŋ awáŋyaŋkapi na heháŋl toháŋyaŋ asní šni heháŋyaŋ héčhel taŋyáŋ khuwápi. Na toháŋl waktéagli čháŋna oíyokiphiya iwákičhipi na waníyetu ešá lé wičhóȟ’aŋ kiŋ ečhúŋpi eháŋtaŋš hé uŋ waníyetu yawápi. Tuwá héčhuŋ kiŋ hé čhažéyatapi na hé wačhékiye k’uŋ héhaŋ eyápi:“Hó, lé wičhóȟ’aŋ kiŋ iháŋkeya theȟíke; tóna yús iwíčhačupi hená t’ápi kta ognáyaŋ aŋpétu waŋží él okíčhize eháŋtaŋš hená lé tuwá tȟa wóyuha óta eháŋtaŋš hé lé wičhóȟ’aŋ kiŋ ečhúŋ.”Wáŋčala léčha él makáȟniǧapi čha tȟóka wakté, tȟokéya.Šúŋka Waŋkátuya hé miyé.Šuŋgmánitu Tȟáŋka Išnála lé oyákeȞemákȟoskaŋtu etáŋhaŋ oyáte waŋ iglág áyiŋ na ečhél mniskúya oyúze iȟ’é ečhíyataŋhaŋ éthipi. Yuŋkȟáŋ líla wičháakiȟ’aŋ na lé oyáte ománi ípi ešá čhokȟá aglí. Héčhel waŋná wakȟáŋyeža waŋžígži wóla čhéyapi na líla oíyokšiče.Yuŋkȟáŋ ȟtayétu él wičháȟčala waŋ éyapaha na léčhel yaótȟaŋiŋ:“Híŋhaŋni kiŋ hóčhokata thípi iyákhižu iyáȟpayayapi kta škhé ló. Kȟoškálaka waŋ wónič’upi kta čha hetáŋhaŋ yíŋ kta kéye ló,” eyá aú.Na waŋná híŋhaŋni él ečhúŋpi. Yuŋkȟáŋ kȟoškálaka waŋ él hí na,“Witȟáŋšna úŋ núŋm omák’u po; hená čhaŋnúŋpa míčiyuhapi kte ló,” eyé. “Na šuŋglúzahaŋ núŋm wičháwačhiŋ yeló,” eyé.Na waŋná ečhél ečhákičuŋpi. Yuŋkȟáŋ lowáŋ na yaštáŋ na léčhel eyé:“Haŋhépi kiŋ eháke thípi lé thimá uŋlówaŋpi kte ló,” eyé.Na waŋná haŋhépi él átaya thípi kiŋ ókšaŋ énažiŋ na léčhel eyé:“Iyúha čhaŋsákala wičhák’u na thípi él ópȟa lowáŋ wičháši na núŋǧoptaŋ ečhúŋ po,” eyé. “Tókša thimá wamákȟaškaŋ ahí kte ló,” eyé.Na waŋná lowáŋpi. Héčhel thimá pté na tȟáȟča kȟó naúŋkapi na šaké íčhičašlaya naúŋkapi na haŋčhókaŋyaŋ enákiyapi na waŋná híŋhaŋni él thípi kiŋ él oyáte kiŋ ohímničiye, na ókšaŋ énažiŋ. Yuŋkȟáŋ kȟóškalaka k’uŋ él éyokas’iŋ na léčhel eyé:“Wičháša núŋm wičhákičho na wihúta yužúŋpi na iyúwaŋka églepi na oyáte kiŋ waŋyáŋg wičháši po,” eyé.Héčhel khiyéla áye. Yuŋkȟáŋ átaya nablúpi, thípi kiŋ thimá, na tȟáȟča oyé na pté oyé na wamákȟaškaŋ iyúha, na híŋ kȟó onášlašlapi.Na waŋná oyáte kiŋ lé waŋyáŋg yuštáŋpi eháŋl waŋná witȟáŋšna úŋ k’uŋ hená yúzapi. Na šuŋglúzahaŋ yuhá k’uŋ nuphíŋ hená tób ób thimá iyáyapi. Na oyáte kiŋ él tȟaŋkátaŋhaŋ waŋyáŋg nážiŋpi.Na waŋná glinápȟapi. Yuŋkȟáŋ witȟáŋšna úŋ k’uŋ nuphíŋ kaáblel yeyápi, na čhaŋnúŋpa waŋ uŋmá yuhá na uŋmá waúŋyaŋpi na itókšaŋ tȟokíyapi. Na kȟoškálaka k’uŋ tȟokéya ú na heháŋl wikȟóškalaka nuphíŋ úpi. Na heháŋl šuŋglúzahaŋ yuhá k’uŋ nuphíŋ úpi, na wakȟáŋ k’uŋ hé léčhel eyé:“Iyúha čhaŋksá ičú po, na wahíŋkpe nakúŋ. Na iyúha mihákab ú po,” eyé.Héčhel waŋná pahá waŋ él énažiŋ na waŋná léčhel eyé:Lé pȟežúta waŋ tȟatúye tópa iyúha wapóǧaŋ kta čha hé bluštáŋ kiŋháŋ, heháŋl lenáyos kákhi ká pahá waŋ líla tȟéhaŋl yaŋké kiŋ héčhi anúŋg íčhič’uya iyáyapi kte ló,” eyé. Čha uŋmá híŋzi kiŋ lé čhatkáyataŋhaŋ iyáyiŋ kte ló. Na uŋmá hiŋša kiŋ lé išláyataŋhaŋ iyáyiŋ kte ló,” eyé. “Na waŋná iyáya po,” eyé.Héčhel nuphíŋ líla íčhitȟehaŋyaŋ iyáyapi. Na waŋná tȟéhaŋl yápi él léčhel oyáte kiŋ ewíčhakiye:“Letáŋhaŋ hoánuŋg átaya nážiŋ yeyápi na ečhél thípi hé él anúŋg ihúŋniyaŋ po,” eyé.Na waŋná thiyátakiya igláhomni na thípi étkiya glápi na waŋná él khihúŋnipi na thiyópa él khinážiŋpi, wíŋyaŋ nuphíŋ ób, na lowáŋ nážiŋ. Na ečhél waŋná iyáyapi k’uŋ kúpi na khiyéla kúpi ečhél átaya ókšaŋ makȟóp’oya híŋ na waŋná glihúŋnipi ičhúŋhaŋ íŋš-eyá wamákȟaškaŋ očháže iyúha ahíhuŋni na waŋná átaya okáwiŋȟ aú na oyáte kiŋ ókšaŋ aú na wičhákat’api naíŋš wičháopi.Na waŋná líla óta wičháktepi. Na etáŋhaŋ šuŋgmánitu na ȟoká na wamákȟaškaŋ čikčík’alapi uŋ hená awíčhayuštaŋpi. Na oyáte kiŋ líla wašéčapi. Lé núŋpa akhígle ečhúŋpi. Na hé uŋ lé makȟóčhe kiŋ “tȟáȟča okhúwa él” eyápi. Héčhel lé pȟežúta kiŋ líla wakȟáŋ yawápi. Oyáte iyúha lé léčhetu na hetáŋhaŋ waníyetu opáwiŋǧe šni makȟóčhe lé waŋbláke. Hé uŋ obláke.Šuŋgmánitu Tȟáŋka Išnála lé oyákeOyáte núm wičhóthi, mniwáŋča aglágla. Na él wičháša waŋ hí, tókhiyataŋhaŋ. Na hé hokšíla tób tȟokéya wówičhakiyakiŋ na léčhel eyé:“Hokšíla, glápi na hóčhokab thípi waŋží pawósla iyéyapi kiŋ él waú na oyáte kiŋ wówičhawakiyakiŋ kte ló. Čha naníȟ’uŋpi šni ešá čhéya howáya po. Híŋhaŋni akȟótaŋhaŋ kiŋ heháŋl waú kte ló,” eyé.Na waŋná hokšíla k’uŋ glípi na oyákapi ešá líla čhéye ečhúŋ wičhášipi. Héčhel waŋná ečhél ečhúŋpi na hóčhokab thikáǧapi. Na waŋná íhiŋhaŋni él wiyóȟpeyataŋhaŋ, pahá waŋ etáŋhaŋ wičháša waŋ hihúŋni na khiyéla ú él hokšíla k’uŋ waŋyáŋkapi na,“Hé é čha ú weló,” eyápi.Na waŋná oyáte kiŋ thípi kiŋ ožúpila, na tȟaŋkál kȟóya, na lé waŋná kȟoškálaka waŋ pȟehíŋ žiží čha šiná hiŋákataŋhaŋ íŋ čha hinážiŋ na léčhel eyé:“Wóčhičiyakapi wačhíŋ na ȟtálehaŋ akȟótaŋhaŋ héhaŋ hokšíla tób owíčhawakiyake ló. Yuŋkȟáŋ namáȟ’uŋpi kiŋ ičháŋtemawašte ȟče. Hé uŋ wamákȟaškaŋ waŋ hutópa čha čhič’úpe ló. Čha hé wóilagyayapi kta čha híŋhaŋni kiŋ lé ogná ú kta čha kȟokípȟe šni oyúspa po; óničiyapi kte ló,” eyé. “Na heháŋl čháŋ waŋží kaksé akú po, na čhaŋsákala núm kȟó akú po, na iȟ’é waŋ líla zizípela čha kȟó wičhák’u na lé uŋ kaksá po,” eyé.Héčhel kȟoškálaka waŋ kaȟníǧapi na yeší. Héčhel iyáyiŋ na ečhél aglí. Yuŋkȟáŋ heháŋl tȟáblo šéča waŋ ičú na hé úŋ čháŋ kiŋ uŋ itázipa waŋ káǧiŋ na čikčík’ala uŋ hená uŋ wahíŋkpe káǧiŋ na waŋná uŋspéwičhakhiyiŋ na tȟatȟáŋka kiŋ oyútȟe él o-wíčhaši. Héčhel t’ápi kiŋháŋ wótapi kta kéyiŋ na,“Tókša akhé waú kte ló. Čha lená ečhél ečhúŋ po. Na ‘Lé tuwé hwo?’ ečháŋnipi načhéče ló. Pȟežúta Ȟáka emáčiyape ló,” eyé.Na waŋná oyáte kiŋ awíčhayuštaŋ na khiglá čha awáŋyaŋg nážiŋpi. Yuŋkȟáŋ pahá waŋ etáŋhaŋ ú k’uŋ khiyáhe šni ečhél átȟaŋiŋšni iyáye. Na waŋná híŋhaŋni él wanáse áyiŋ na pté ótapi él aí na mayá waŋ él iyáglewičhayapi. Na ečhél tób wičháopi na thukí na hohú héčhel mílayapi na wapȟátapi na aglípi.Na waŋná uŋgná híŋhaŋni yuŋkȟáŋ wičháša waŋ pahá waŋ etáŋhaŋ ú k’uŋ etáŋhaŋ táku waŋ hinápȟa čha oyáte kiŋ él étuŋwaŋ nážiŋpi. Yuŋkȟáŋ táku waŋ oyáya tópa čha ú na čhokáta hinážiŋ čha líla waŋyákapi na oyúspapi na líla khuwápi na waŋná óhaŋketa oyáte él úŋ na haŋkéya akáŋyaŋkapi naíŋš uŋ wakhúwapi na nakúŋ čhiŋčátȟuŋ. Na óhaŋketa óčib óta áyapi na šúŋkawakȟaŋ kiŋ hé épi slolyápi, na uŋ oyáte kiŋ ičháǧapi. Héčhel hé Pȟežúta Ȟáka ečhúŋ. Héčhel wičhóoyake aúpi na ečhél leháŋl slolwáye.Išná Wičhá lé oyákeWakpá Čhúŋšoke él wičhóthi. Oyáte yámnipi: Oglála na Húŋkpapȟaya na Šahíyela, hená yámni. Yuŋkȟáŋ aŋpétu waŋ él wičháša waŋ éyapaha aú na léčhel eyé:“Lé aŋpétu kiŋ él Itȟúŋkasaŋ Matȟó wakȟáŋyaŋ átȟaŋiŋyiŋ kta čha tóna wakȟáŋ oȟ’áŋyayapi k’uŋ owás’iŋ hóčhokata hiyáya po. Waŋná thípi waŋ wíŋyeya égle po,” éyapaha aú.Héčhel wičháša tóna wakȟáŋpi kiŋ iyúha él áya čha míš-eyá él ówapȟa. Na waŋná líla thípi waŋ tȟáŋka čha él émničiya čha él ówapȟa. Yuŋkȟáŋ kȟoškálaka k’uŋ hé waŋná thimá lowáŋ na yaštáŋ. Yuŋkȟáŋ kȟoškálaka waŋ heyé,Tóna lél yahípi kiŋ iyúha waŋžígžila thimá yaúpi kte ló. Čha toháŋl čhíčhopi čhaŋ ú po,” eyé.Na waŋná ítȟehaŋ yuŋkȟáŋ waŋná hináphiŋ na waŋží kičhó. Čhaŋkhé thimá iyáyiŋ na tȟéhaŋ él glinápȟe. Na akhé waŋží kičhó. Héčhel ówečhiŋhaŋ wičhákičho na míš lená tókhel ečháwičhauŋ kiŋ slolwáye šni. Waŋná míš eháŋl míčho čha thimá waí.Yuŋkȟáŋ čhatkúta šiná čhóla šaíč’iyiŋ na yaŋkíŋ na yuǧál yaŋke – napé nuphíŋ uŋ – na amáyuta šni. Yuŋkȟáŋ éyapaha kiŋ léčhel omákiyake:“Iyáyiŋ na napé nuphíŋ él oyúspa yo,” eyé.Héčhel iblámniŋ na napé nuphíŋ oblúspe. Yuŋkȟáŋ omáyuspiŋ na léčhel emákiye:“Táku iyáhaŋbla čha waníkȟaŋ kéha he?” eyá čha, “Tȟatȟáŋka waŋ” epȟá yuŋkȟáŋ, “Waníkȟaŋ šni tkȟá íŋše hé tȟatȟáŋka phizí waŋ óta latkáŋ čha uŋ aíyahaŋble ló,” emákiye. Čha léčhel epȟé:“Míš-eyá hé uŋ mawákȟaŋ yeló,” epȟé. Yuŋkȟáŋ akhé léčhel amáyupte:“Wakȟáŋ kéčhiŋ šni yo! Nič’ígnayiŋ na lé očhíčiyake kiŋ lé kiksúya yo, na ičínuŋpa ečhúŋ šni yo,” emákiye.Héčhel waglínawaphiŋ kta yuŋkȟáŋ éyapaha uŋ hé leyé, “Híŋhaŋni kiŋ akhé lél wičhóȟ’aŋ tóna ečhúŋ kta čha akhé ú wo,” eyé.Héčhel waŋná waglínawapȟe. Ektá naháŋȟči líla wičhótapi čha héčhena waglíyaču. Yuŋkȟáŋ waŋná emákiye k’uŋ wéksuye. Yuŋkȟáŋ Ȟé Ská oȟláthe eháŋni zuyá uŋkúpi yuŋkȟáŋ tȟatȟáŋka waŋ ópi čha hé phizí kiŋ blaȟépe. Yuŋkȟáŋ hé slolyémakhiyiŋ na hé uŋ wičáwala na lé wičháša kiŋ waŋží glí čha imúŋǧe:“Níš, tókhel eníčiya hwo?” epȟá yuŋkȟáŋ íŋš-eyá léčhel amáyupte:“Yuwípi wašíčuŋ čha iwíčhawahaŋbla képȟe. Yuŋkȟáŋ, ’Wamákȟaškaŋ čikčík’ala ečé yatiŋ na hé uŋ čheȟpí ektá wačhóničha tȟáŋka iníkȟoyaka čha uŋ héčhekčhe iyáhaŋble, éyaš wówičakȟe šni čha ayúštaŋ yo,’ emákiye.”Hó lé wímuŋǧe k’uŋ héčhel amáyupte. Héčhel míš tókhel emákiye k’uŋ ečhél owákiyakiŋ na, “Wičákȟe s’eléčheča yeló. Wičálamaye ló,” epȟá yuŋkȟáŋ wičháša kiŋ íŋš-eyá, “Míš-eyá wičáwala yeló,” eyé.Héčhel waŋná híŋhaŋni yuŋkȟáŋ oyáte kiŋ átaya hóčhokata wičhákičho aú na héčhel waŋná óimničiye na waŋná míš akhé él ówapȟa. Yuŋkȟáŋ waŋná líla hóčhoka otȟáŋkaya óimničiye, na thípi k’uŋ hé thimá wičháša wikčémna ób lowáŋ. Na yaštáŋpi él wičháša kiŋ waŋná hináphiŋ na wičháša wikčémnapi k’uŋ ób tȟatúye tópa ečhél inážiŋpi na lowáŋpi, čha wičháša kiŋ haŋblóglake. Na waŋná tȟoká iyéye k’uŋ hé él glinážiŋ na léčhel eyé, lowáŋpi ayáštaŋpi heháŋl:“Oyátepi, Até umáši na táku tóna ničákižapi hená uŋspéničhiye mašípi. Hé uŋ wahí yeló. Čha letáŋhaŋ aŋpétu wikčémna šákpe niópȟeyapi waúŋ kte ló. Na hé ihúŋni kiŋ Até ektá wagníŋ kte ló. Čha blihéič’iyapi na tókhel ečhúŋ čhišípi kiŋ iyéčhel ečhúŋ po. Tkȟá tȟokáheya oyáte tóna lél yaúŋpi kiŋ híŋhaŋni kiŋ wóčhič’upi kte ló. Čha wíŋyeya úŋ po,” eyé. “Na leháŋl wičhóȟ’aŋ waŋžíla ečhámuŋ kta čha waŋlákapi kte ló,” eyé.Na waŋná igláhomni na thimá khiglé. Na akhé šiná waŋ yuhá hináphiŋ na yubláya égnakiŋ na akhé haŋblóglakiŋ na él ayúǧal inážiŋ na uŋgnáhela šiná él épazo. Héčhel oyáte kiŋ él étuŋwaŋpi. Yuŋkȟáŋ čhaŋháŋpi líla óta él kalá-he, nakúŋ pȟežúta sápa. Héčhel oyáte kiŋ waŋyáŋkapi. Na léčhel eyé:“Kȟoškálaka núŋm wičhákaȟniǧa po. Thípi tónakeča kiŋ yawápi na lená iyéna wičhák’upi kte ló,” eyé.Héčhel waŋná kȟoškálaka núŋm wičhákaȟniǧapi: uŋmá Matȟó Tópa é na uŋmá Čhetáŋ Akíčhita é. Héčhel waŋná thípi iyóhila kpamnípi, tkȟá ečhél átaya iyówičhahi na héčhena yusótapi šni. Héčhel waŋná thípi iyúha etáŋhaŋ ičúpi na iglúštaŋpi na tóna iyáye k’uŋ hená kalá iyéye. Tkȟá ayúta naúŋžiŋpi kiŋ héčhena tákunišni na igláhomni na thimá khiglé. Na waŋná oyáte kiŋ kibléčahaŋpi. Na waŋná híŋhaŋni na él óimničiye na akhé waŋná hináphiŋ na léčhel eyé:“Lé pahá kiŋ akȟótaŋhaŋ líla pté ótapi. Héčhel iyúha wičháyaktepi kta tkȟá tuwéni pȟá kiŋ ektána iȟpéyayapi kte šni yeló,” eyé. “Na letáŋhaŋ tópa ečhánuŋpi na taŋyáŋ ečhánuŋpi kiŋ akhé isáŋpȟa ečhánuŋpi kte ló. Na taŋyáŋ ečhánuŋpi šni kiŋ héčheglala kte. Na niyé iníč’ignipi kte ló. Na waŋná iyáya po,” eyé…Tȟašíyagnuŋpa É na Siŋtéȟla KiŋPȟeží háŋskaska ožú waŋ él, tȟašíyagnuŋpa wíŋyela waŋ hoȟpí kíčhaǧa škhé. Yuŋkȟáŋ waná čhiŋčá kiŋ tȟaŋkíŋkiŋyaŋ áyapi éyaš naháŋȟči kiŋyáŋpi uŋspépi-la šni. Aŋpétu waŋ él wítaya yaŋkápi ȟčeháŋl uŋgnáhela siŋtéȟla waŋ ú na wahóȟpi kiŋ okáwiŋȟ kakšá hiyúŋka ke. Líla tȟašíyagnuŋpa húŋkupi kiŋ čhaŋtíyapȟa. Hó éyaš ítokȟa šni s’e zuzéča kiŋ iyúškiŋyaŋ waŋyáŋg kúŋziŋ na heyé, “Huŋhí, Čhiŋkší, nilékši waŋ tóhaŋniš hí šni k’uŋ hé waná hí čha itȟó lol’íwečiȟ’aŋ kte. Iyáyiŋ na čhéǧa waŋží ithíole ye,” eyá čha héčhena čhiŋčá tȟokápȟala kiŋ kiŋyáŋ iyáye-la ké. Hé tȟoká kiŋyé wačhíŋ-la éyaš taŋyáŋkel iyáya ké. Tȟéhaŋ glí šni čhaŋkhé kȟoháŋ tȟašíyagnuŋpa wíŋyela k’uŋ tokhé ečháčha wóglaka-hiŋ na ítohaŋtu yuŋkȟáŋ, “Huŋhí, čhéǧa olól iyáye uŋ hé tȟéhaŋ glí-la šni ’uŋ,” eyíŋ na čhiŋčá íyokhihe kiŋ čhiyéku okíle yé ší ké. Čha hé íŋš-eyá iyáyiŋ na akhé tókhi iyáya tȟaŋíŋ šni ké. Akhé waŋží yé ší čhaŋkhé iyáya čha hakéla kiŋ ečéla éna yaŋká ké. Yuŋkȟáŋ waná heháŋyaŋ siŋtéȟla k’uŋ apȟé kapíŋ na phiphíya iyúŋka čha ziŋtkála kiŋ kȟokíphiŋ na heyá ké, “Hakéla, Čhíŋkš, ničhíye awíčhatuŋwe yá ye, tokȟáš núnipi séče ’uŋ,” eyá čha íŋš-eyá kiŋyáŋ iyáye-la ké. Héčhel iyúha iglúsotapi na heháŋl tȟašíyagnuŋpa wíŋyela k’uŋ uŋgná ákablablaǧiŋ na, “Hó, hél ȟpáya ye. Tuwé čha lol’íničiȟ’aŋ kta héči!” eyíŋ na íŋš-eyá tokhíyotȟaŋ iyáya čhaŋkhé zuzéča waŋ lol’íkičiȟ’aŋpi kta kéčhiŋ k’uŋ taŋyéla gnáyaŋpi škhe. Heháŋyela oíhaŋke. Iktómi Natáhu Él Oyátȟag’ič’iyeIktómi tókhiya ománi yá-haŋ yuŋkȟáŋ tuktél húŋȟ lowáŋpi na akíš’api čha nawíčhaȟ’uŋ škhé. Čhaŋkhé anáǧoptaŋ nážiŋ škhé. Héčhena íŋš-eyá líla wačhí kiníča uŋ sičhúha kiŋ yašpúyaya čha tuktétu čha lé oíyokiphiya škáŋpi héčiŋhaŋ hé iyéye wačhíŋ ké. Anáǧoptaŋ nážiŋ kiŋ ečhél sáŋm hótȟaŋkaya lowáŋpi na wačhípi na akíš’api čha naȟ’úŋ yuŋkȟáŋ héna čhaŋkú aglágla ptepȟá waŋ šéča yaŋká yuŋkȟáŋ hé ithímahetu čha nakéš abléza ké.Thimáhel iyóyaŋbyela ižáŋžaŋyaŋpi na líla okhílita čha waŋyáŋke. Čhaŋkhé ptepȟá k’uŋ ištóȟloka saŋní ogná éyokas’iŋ yuŋkȟáŋ leyáš hená itȟúŋkalapi čha wačhípi na oíyokiphi tȟáŋka yuhápi. Iktó thiyópa katóto na heyé, “Misúŋ, úŋšimalapi na thimá ú iyówiŋmakhiya po. Míš-eyá wawáčhi kte ȟčiŋ yeló, eyá ké. Hó čha “Wáŋ, čhiyé kiyúǧaŋ po,” eyápi čhaŋké waná lazátahaŋ thiyópa kiŋ kiyúǧaŋpi.Yuŋkȟáŋ, iyé natá kiŋ tȟokéya pathíma hiyúkiye éyaš heháŋyela okíhi šni ké, oyátȟaka čha. Yuŋkȟáŋ itȟúŋkala kiŋ waŋží, “Háŋta po! Iktó é yeló!” eyá čha iyúha tokhíyotȟaŋtȟaŋ našlóg khiglékiyapi ké. Na waná ȟtaíyokpaza čhaŋkhé Iktó áta ištáǧuŋǧe s’e wawáŋyaŋke šni. Héčheš išnála tȟapȟá waŋ pȟóštaŋ yuŋkíŋ na áta čhéya-haŋ ké. Čhaŋkú aglágla yaŋkíŋ na tuwá khiyéla hiyáya naȟ’úŋ čháŋ iyéna líla hótȟaŋkaya čhéyiŋ na iyópta iyáya čháŋšna akhé naȟmáȟma úŋšiya čhéya ké.Hó yuŋkȟáŋ heháŋl tókhel ȟ’áŋ načhéče, éyaš táku čha ečhúŋ kiŋ ótakiya oyákapi. Uŋgnáš léčhuŋpi-s’e: Íŋyaŋ tȟáŋka waŋ khiyéla yaŋká yuŋkȟáŋ él í na “Tȟuŋkášila, lé míčiyušloka yo,” eyá čhaŋkhé íŋyaŋ kiŋ, “Hó, ečhá léčhetkiya íŋyaŋg’ič’ičhiyiŋ na natá kiŋ kóskos hiyúya yo,” eyá ayúpta škhé. Čha ečhúŋ naháŋ íŋyaŋ kiŋ iyápȟa na ptepȟá k’uŋ áta kabléčiŋ na iyé natá kiŋ iyówas’iŋyaŋ iyápȟa čhaŋkhé naté ksúyekiya škhé. Čha áta igláitomni na tónačhaŋ heháŋyaŋ owáŋžila yaŋkíŋ na gléglepa-haŋ škhé.Naíŋš húŋȟ léčhel šna oyákapi: Tȟapȟá uŋ hé mní él oíȟpeye šípi čha ečhúŋ na iyé iyówas’iŋyaŋ oíȟpeič’iyiŋ na ečhél mnít’eič’iya škhé.Naíŋš uŋgnáš léčhetu: Iktó čhethí na iwáŋkab ptepȟá kiŋ yus-šípi čhaŋkhé ečhúŋ na ȟugnáȟ’ič’iya škhé. Héčhekčhe oštéšteya wičhóoyake kiŋ lé oyákapi. Heháŋyela oíhaŋke.Kheyá Zuyá YéAŋpétu waŋ él, khéya zuyá ománi škhé. Yuŋkȟáŋ pȟatkáša waŋ él hí na “Čhiyé, tókhiya lá hwo?” eyá čhaŋkhé, “Íŋše lé zuyá blé ló,” eyá ayúpta yuŋkȟáŋ, “Itȟó, Čhiyé, uŋyíŋ kte ló,” eyá čha kičhí yá škhé.Yuŋkȟáŋ Čhaȟóta glakíŋyaŋ hiyáyiŋ na waŋwíčhayaŋka čha patȟág inážiŋ ke. “Tókhiya lápi hwo?” eyá čha okíyakapi uŋkȟáŋ ób yíŋ kta kéya ké. Waná yámni héčheš yá-haŋpi, yuŋkȟáŋ zičá waŋ íŋš-eyá ópȟa kta kéya čhaŋkhé waná tób zuyá yápi ké. Íyokhiheya waléǧa waŋ é na thuswéčha waŋ henáuŋs ahí-ópȟapi čha waná šákpepi. Čha áta ipáȟlalya, tokhéčhačha lowáŋ yápi ké.Tȟóka wičhóthi kiŋ ihúŋnipi šni haŋní wakpála waŋ iyúweǧapi yuŋkȟáŋ líla ȟliȟlíla čha Pȟatkáša kaȟlí na tókȟa hiyú šni kiŋ uŋ iȟpéya iyáyapi ké. Héčheš záptaŋla hetáŋhaŋ yápi ké. Yuŋkȟáŋ kál útahu čháŋ waŋ tȟáŋka háŋ čha oȟláthe iyáyapi yuŋkȟáŋ hél enána úta líla óta hiyéya ké. Wáŋčagna zičá k’uŋ sáŋpȟa yá čhíŋ šni kéya čha úŋyaŋ iyáyapi ké.Tób waná zuyá yápi uŋkȟáŋ uŋgnáhela tȟaté hiyú yuŋkȟáŋ Čhaȟóta woblú iyéya ké. Heháŋl wóȟešma waŋ égna čhaŋkúyapi naháŋ el wapȟépȟeka óta čha Waléǧa iyúȟlečiŋ na sníza ké. Hó, waná Thuswéčha Khéya kičhíla owíčhakaptapi ké. Yuŋkȟáŋ Thuswéčha pšá hiŋgníŋ na čhaŋkȟáhu kiŋ katȟáŋkal iyékiya čha éna t’á ké.Yuŋkȟáŋ Khéya heíč’iya ké; “É, iyéš mišnála waú kiŋ wašté tkȟá,” eyíŋ na waná tȟóka thípi kiŋ égna iyayá ké. Yuŋkȟáŋ oyáte kiŋ, “Wáŋ, táku héčhiyataŋhaŋ ú weló,” eyápi na áta ok’ó hiŋglá ké. Ičúpi na wíŋyaŋ kiŋ iyótaŋ waštélakapi na, “Má! Čhéwiŋš waštéla ké! Tákula he?” eyá ókšaŋ nážiŋpi ké.Tákuwe hí kiŋ iyúŋǧapi čha, “Zuyá wahí yeló,” eyá yuŋkȟáŋ, “Oželá! Oȟ’áŋ wíȟa na níškola yuŋkȟáŋ zuyá híla kštó,” eyápi ké, wíŋyaŋ kiŋ iyúha. Yuŋkȟáŋ, “Má, zuyá hí kiŋ lé táku kȟokípȟela sél?” eyápi ké. Yuŋkȟáŋ, “Pȟéta kȟoyákipȟela he?” eyápi uŋkȟáŋ, “Hóȟ, hé táku wókȟokpȟeka čha!” eyá ké.Čhaŋkhé hetáŋhaŋ táku wókȟokpȟeke kiŋ iyúha čhažéyatapi éyaš hená átaš ítokȟa šni kéya škhé. (Íŋše áwičakȟeya heníyuha kȟokípȟe éyaš wičhágnaye wačhíŋ škhé.) Óhaŋketa mni-máhel iȟpéyapi kta kéyapi uŋkȟáŋ héčhena ité nakíȟma čhéya škhé, “Hé ečéla kȟowákpȟe ’uŋ,” eyíŋ na líla čhéya úŋ čhaŋkhé áyapi na mničhókaya iȟpéyapi škhé.Íŋyaŋ s’e mahél iyáya čha kawíŋȟ khiglápi kta uŋkȟáŋ ečháŋl glináphiŋ na akíš’aš’a nuŋwáŋ hiyáya ké. Na heháŋl tokhíyotȟaŋ khiglá ké. Thiyáta khihúŋni yuŋkȟáŋ khéya oyáte kiŋ áta wóiyuškiŋ uŋ wačhípi škhé. Leháŋl tuwá táku waŋží čhíŋ ȟče éyaš wičála šni kúŋza čháŋšna Lakȟóta kiŋ wóeye waŋ eyápi kiŋ lé é: “Khéya čha mní él áyapi kte ȟčiŋ s’e” eyápi s’a. Heháŋyela oíhaŋke. Iktómi Kȟúŋku kiŋ Zuyá GloáyeIktómi wíŋyaŋ waŋ líla wíŋyaŋ wašté čha yúziŋ na kičhí úŋ škhé. Yuŋkȟáŋ watóhaŋl, aŋpétu waŋ él, Iktó tókhiyataŋhaŋ thiyáta glí na táku uŋ iyókphi šni s’e yaŋká škhé. Iníla ȟčiŋ yaŋká-hiŋ na tȟašóša-haŋ škhé.Čha tȟawíču kiŋ iníhiŋčiyiŋ na awáŋyaŋg khuwá škhé. Leyé, “Tókȟa he? Táku iyónikphi šni s’eléčheča,” eyá yuŋkȟáŋ ayúpte šni. Líla čhaŋléčhetu šni owáŋyaŋke. Tȟéhaŋ yuŋkȟáŋ nakéš, “Huŋhuŋhé, theȟíya wasúyapi čha imákhužiŋ kte séče ’uŋ…Tókhe nayáȟ’uŋ šni itéke ’uŋ,” eyé.Tȟawíču kiŋ táku kȟé kiŋ iyúŋǧa yuŋkȟáŋ, “Wičháša kiŋ iyúha kȟúŋku ob zuyá ye-wíčhašipi čha theȟíke ló!” eyá čhaŋkhé, “Kináš iná-tȟokápȟa kiŋ kičhí lé šni,” eyá yuŋkȟáŋ čhíŋ šni kéye. Čhaŋkhé, “Hó čha iná-íyokhihe kiŋ hé íŋš tók?” eyá yukȟáŋ, “Wáŋ k’éya áta heyópuza načhéče ’uŋ,” eyá ké. Na heháŋl, “Ešá iná-hakákta kiŋ kičhí lé šni,” eyá yuŋkȟáŋ Iktómi áta iníla hiŋglá škhé. Tȟéhaŋ yuŋkȟáŋ ȟ’aŋhíye ȟčiŋ, čhuwí okíniya na eyé-kapíŋ s’e, “Hóȟ…Eyá… Oháŋ!” eyá ké.Chaŋkhé waná kȟúŋku-hakákta kičhí zuyá iyáya ké. Tȟokéya iglúwiŋyeya čha uŋwéya óta yuhá iyáyapi ké. Líla tȟéhaŋ glípi šni čha oyáte kiŋ éwičhaktuŋžapi kȟá, yuŋkȟáŋ etáŋhaŋ waníyetu óta yuŋkȟáŋ uŋgnáhela hiyáhaŋ čha, “Iktó waná kú weló!” eyápi. Yuŋkȟáŋ pahá aíyoȟpeya šuŋk’ákaŋyaŋg kú naháŋ čhiŋčá óta awíwiyela ókšaŋ íŋyaŋkapi škhé.Yuŋkȟáŋ Iktó hótȟaŋiŋ na heyé, “Lená tȟéhaŋtaŋhaŋ awíčhawaku čha ’Até’” emákiyapi. Heyápi éyaš wičháyaktepi oyákihipi ’uŋ!” eyé. Čhaŋkhé wakȟáŋyeža k’uŋ ábebeya čhéya oíŋyaŋkapi škhé. Čha húŋkupi kiŋ iwíčhakikču na wičhágluha tókhiya yé ka núŋ tkȟá.Kȟoháŋ Iktómi wičhóthi égna glihúŋni eháŋl, heyá wíyauŋpapi: “Iktó kȟúŋku glúze ló. Tuwéniš héčhuŋ šni k’uŋ. Wóopȟe tȟáŋka waŋ khičákse ló!” Čha hé uŋ čhaŋksáyuha kiŋ oyúspapi na iyópȟeyapi kta čha khuwá áyapi k’éyaš tóškhe ȟ’áŋ na niíč’iya škhé. Heháŋyela oíhaŋke. Anúŋg Ité Waŋ Wikȟóškalaka Waŋ GnáyeEháŋni oyáte waŋ wičhóthi yuŋkȟáŋ él wikȟóškalaka waŋ wíŋyaŋ wašté čha thí na líla waštélakapi škhé. Waúŋšila na nakúŋ ksápa čhaŋkhé wičháša kiŋ iyúha asčúpi na yúzapi kta čhíŋpi khéš wičála šni škhé.Yuŋkȟáŋ aŋpétu waŋ él kȟoškálaka waŋ líla ówaŋyaŋg wašté čha tókhiyataŋhaŋ hí na okhíya škhé. Héčhel éš wikȟóškalaka waŋ iglúotheȟike k’uŋ hé líla waštélakiŋ na hiŋgnáyiŋ kta kéya škhé. Hó éyaš, huŋkáke kiŋ owíčhakiyake šni. Ée kȟoškálaka kiŋ kičhí naȟmála iyáyiŋ kta iglúštaŋ na uŋ anáȟmeya iglúwiŋyeya na wasná, háŋpa kȟókȟo iíč’ikču na waktá apȟé yaŋká škhé.Ičhíŋ héčhel iwáhoye: “Toháŋl thilázata hóphimičiye kiŋháŋ heháŋl hinápȟa yo; uŋkíyayiŋ kte ’uŋ.” Yuŋkȟáŋ waná ȟtaíyokpaza háŋl tuwá uŋgná thilázata hóphičiya ké. Hó čha wikȟóškalaka uŋ čhápala waŋ waníyaŋpi yuhá čha ikíkču na héčhena hináphiŋ na kȟoškálaka kiŋ thilázata pȟámahel ičhóma nážiŋ čhaŋkhé kičhí iyáya ké.Líla yápi na blé waŋ šmá čha óhuta kiŋ él ihúŋnipi yuŋkȟáŋ kȟoškálaka kiŋ, “Hó, nuŋwáŋ iblúweǧiŋ kta čha čhaŋkȟáhu akáŋl ímayotaka yo,” eyá ké. K’éyaš wikȟóškalaka kiŋ ečhúŋ čhíŋ šni yuŋkȟáŋ wáŋčag kȟoškálaka kiŋ líla čhaŋzékiŋ na íšiŋkčhiŋ heyé, “’Él íyotaka yo,’ epȟé! Ečhánuŋ šni kiŋháŋ mni-máhel iȟpéčhiyiŋ kte ’uŋ,” eyá ké.Líla kȟokípȟa čha wikȟóškalaka kiŋ ečhél ečhúŋ ké, agná nuŋwáŋpi uŋspé šni kiŋ hé uŋ. Waná nuŋwáŋ yápi na wikȟóškalaka k’uŋ čhaŋkȟáhu akáŋl yaŋkíŋ na nažúte kiŋ él étuŋwaŋ yaŋká yuŋkȟáŋ abléziŋ na héčhiyataŋhaŋ nakúŋ ité yukȟáŋ škhé. Lé “Anúŋg Ité” ewíčhakiyapi kiŋ héčha škhé.Kȟoškálaka waŋ waštélake k’uŋ hé eháŋk’uŋ lé é šni kiŋ nakéš abléziŋ na líla waȟtélašni na nakúŋ hiŋyáŋsgla ké. Iyúweȟ khinážiŋpi na khiyéla čhaŋmáhel wakhéya waŋ líla tȟáŋka čha etáŋhaŋ šóta izíta-haŋ yuŋkȟáŋ él ípi ké. Yuŋkȟáŋ héčheglala wičháša kiŋ, “Maȟwá yeló. Heyómičile yo, kȟoháŋ mištíŋmiŋ kte ’uŋ,” eyá ké.Čhaŋkhé waȟtélašni uŋ alóslos hiŋglé éyaš kȟaŋyéla hiyúŋka čha heyókičile na ečhél yuíštiŋma ké. Yuŋkȟáŋ matȟápiȟ’a eyá líla čikčík’alapi čha héyawičhaya čha hená é čha pȟehíŋ kiŋ égna psípsil úŋpi ké. Čhaŋkhé íŋyaŋ blaská núm ičú na matȟápiȟ’a waŋží oyúspa čháŋšna hél ikásli kat’á ké; íŋyaŋ kiŋ okógna éwičhagnakiŋ na šna íŋyaŋ kiŋ íčhiyapȟa uŋ.Ečhél líla Anúŋg Ité kiŋ yuíštiŋma čha waná kiksúyešniyaŋ ȟpáye kiŋ heháŋl, pȟehíŋ kiŋ líla háŋskaska čha etáŋ ičú na tȟošú waŋ él iyákaškiŋ na akhé húŋȟ tȟošú tȟókeča waŋ ektá éiyakaškiŋ na héčhel iyáza áya ké. Héčhuŋpi-s’e thiyókawiŋȟ glihúŋni čhaŋkhé iktómi tȟawókaške s’e híŋ na čhokáŋyaŋ Anúŋg Ité k’uŋ ȟpáya ké.Wáŋčagna čhápala k’uŋ hé ikíkču na thiyátakiya gličú ké. Íŋyaŋkapi ečé ečhúŋ na waná thíkhiyela kú yuŋkȟáŋ blé waŋ šmá čha glakíŋyaŋ ȟpáya čha ektá khihúŋni na tókȟa iyúweǧe šni ké. Čha éna íyotakiŋ na líla čhéya ké. Héčhena čhápa kiŋ čháŋ óta yaksáksa škáŋ naháŋ íyečhana čheyáktȟuŋpi waŋ kaȟ-yúštaŋ čhaŋkhé él alí gliyúweǧapi ké.Uŋmá ečhíyatahaŋ waná makȟá alípi yuŋkȟáŋ tuwá wičhílazata páŋpaŋ ú čhaŋkhé wikȟóškalaka kiŋ hakíkta uŋkȟáŋ Anúŋg Ité k’uŋ hé é čha napé apáhaha étkiya íŋyaŋka ké. Óhuta kiŋ él hinážiŋ na íŋš-eyá waná čheyáktȟuŋpi k’uŋ hé alí wačhíŋ k’éyaš líla očík’ala kiŋ uŋ iwáŋyaŋg ȟ’aŋhíya ú čha kȟoháŋ čhápa kiŋ itkób yužúžu áyiŋ na čhokáya í ȟčeháŋl Anúŋg Ité kiŋ okápsagyiŋ na mnít’a škhé.Héčhena wikȟóškalaka k’uŋ čhápa kiŋ alókiksohiŋ na líla íŋyaŋg ečé gníŋ na thiwégna khí čhaŋkhé áta ok’óka škhé. Huŋkáke kiŋ líla wíyuškiŋpi na nakéš kȟoškálaka waŋ Anúŋg Ité kiŋ é kúŋze uŋ hé hiŋgnáyaŋ škhé. Čhápala uŋ hé theȟílapi na taŋyáŋ yuhápila čha wičhóthi kiŋ hél áta waúŋkaič’ilala škhé. Heháŋyela oíhaŋke. Iktómi Íya waŋ T’eyéWatóhaŋl Iktómi tókhiya tokhéčhačha ománi-haŋ škhé. Yuŋkȟáŋ pahá waŋ alí kta uŋkȟáŋ uŋmá ečhíyataŋhaŋ Íya waŋ íŋš-eyá hiyáhaŋ čha atáye. Čhaŋkhé Iktó líla nihíŋčiyiŋ na heíč’iye, “É! Lé aŋpétu kiŋ mat’íŋ kte sél.” Hečhíŋ naháŋ makȟáblu eyá ičú na sičháŋ kiŋ líglila kpawíyakpa naháŋ leyá škhé,“Huŋhuŋhé misúŋ, naíŋš čhiyé (wáŋ, tuktúŋma tȟokéya uŋtȟúŋpi ka), tákuwe lé omáyani hwo?” Íya kiŋ íŋš ayúpte šni, ée niyá čháŋna šna Iktó tȟahénakiya yačékček ičú, čha Iktó íčat’a kȟokíphiŋ na heyé, “Wáŋ misúŋ, naíŋš čhiyé…akȟówapȟa nážiŋ yo. Míš-eyá wačhíŋ háŋtaŋš líla waníyiŋ na yatȟáhena ičhíču kte ló!” eyá škhé. Hó éyaš Íya kiŋ héčhena tákeye šni yuŋkȟáŋ heháŋl akhé,“Hó, itȟó misúŋ, naíŋš čhiyé (haúŋ, tuktúŋma tȟoúŋkapȟapi ka!)… tóhaŋ nitȟúŋpi hwo?” eyá škhé. Yuŋkȟáŋ Íya, “Eyá, maȟpíya na makȟá kiŋ lená tȟoká káǧapi k’uŋ héhaŋ matȟúŋpe ló,” eyá čhaŋkhé Iktó ištánagleskiyiŋ na heyé, “Wáŋ, witkóla…maȟpíya na makȟá kiŋ lená miyé wakáǧe ló! Eháŋk’uŋ, waná wéksuye kiŋ miglúštaŋ uŋ héhaŋ tákula waŋ kál yupšúŋpšuŋ iȟpéwaye ’uŋ. Na hé niyé itéke ló! Čha čhiyémayaye ló,” eyá okíyaka ké.Na heháŋl, “Hó misúŋ, lé táku omáyani hwo?” eyá uŋkȟáŋ Íya, “Eyá lé, kákhiya oyáte waŋ wičhóthi čha ektá wičháble ló. Hená wičháwatiŋ kte ’uŋ,” eyá škhé. Yuŋkȟáŋ Iktó, “Huŋhuŋhé, wašté yeló, misúŋ. Míš-eyá hená ektá wičhábla čha sakhíb uŋyíŋ kte ló,” ekíya škhé. Waná héčhetkiya yá-haŋpi éyaš Íya líla tké čha líla ȟ’aŋhí kiŋ uŋ phiphíya inážiŋ na iyúŋke. Tȟéhaŋ yuŋkȟáŋ waná wičhóthi kiŋ ikȟáŋyela inážiŋpi škhé.Íya akhé ištíŋma-haŋ čhaŋkhé Iktó í kiŋ él aókas’iŋ yuŋkȟáŋ thezí mahél oyáte tȟebwíčhaye kiŋ heníyuha wičhóthi čha waŋwíčhayaŋka škhé. Makȟá akáŋl úŋpi k’uŋ héhaŋ tókhel ophíič’iyapi kiŋ héčhena oúŋyaŋpi škhé. Škátapi na khiíŋyaŋkapi na ȟaká úŋpi na wačhípi na lowáŋpi škhé. Éyaš akíbleze šni s’e Íya thezí kiŋ imáhel úŋpi, na í kiŋ ogná héčhel tȟaŋíŋpi čha Iktó waŋwíčhayaŋka škhé.Hé uŋ Iktómi líla yuš’íŋyayiŋ na Íya kiŋ tóškhe gnáyiŋ kta héčihaŋ hé awáčhiŋ škhé. Kiktá eháŋl léčhel wíyuŋǧa škhé. “Eyá misúŋ, iblúkčaŋ éyaš… tákuȟčiŋ kȟoyákpȟe séče ló,” eyá yuŋkȟáŋ, “Háŋ! Ȟláȟla kaȟlápi kiŋ hé kȟowákipȟe ló. Na čháŋčheǧa apȟápi kiŋ hé nakúŋ. Naháŋ nakúŋš hiŋháŋ hotȟúŋpi kiŋ hé é naháŋ akíš’api kiŋ kȟowákpȟe ló,” eyá škhé.Yuŋkȟáŋ Iktó, “Wáŋ misúŋ, áta…hená iyúha míš-eyá kȟowákpȟe ló,” eyá škhé. “Oháŋ, misúŋ, léna yaŋká yo. Kȟoháŋ wičhóthi-ta mníŋ na thípi waŋ čhokáŋyaŋ hé kiŋ hé ektá iwáhuŋni na él táku uŋ kaíčhiyopteya iwákazo na waglíhuŋni kte ló. Na heháŋl uŋyíŋ na anúŋkȟataŋhaŋ oyáte kiŋ tȟebyá awíčhuŋyiŋ kte ló. Na tuktúŋma tȟokéya thípi uŋ hé uŋkíhuŋni héči hé ohíyiŋ kte, na uŋmá kiŋ tȟebyá okíhi kte ló!” eyá yuŋkȟáŋ Íya pȟakáhuŋkiŋ na héčhetula škhé.Hó čhaŋkhé héčhena Iktó íŋyaŋg’ič’ičhiyiŋ na wičhóthi-ta ihúŋni eháŋl léčhel páŋ íŋyaŋka škhé: “Oyáte, anáǧoptaŋ po! Wahóši wahí čha naȟ’úŋ po! Íya waŋ wókȟokpȟeka čha lečháš wagnáyiŋ na lé wahí yeló! Na takúku kȟokípȟa héčihaŋ imúŋǧa yuŋkȟáŋ léčhel ogláke: Ȟláȟla na čháŋčheǧa naháŋ hiŋháŋ hotȟúŋpi kiŋ hé é na akíš’api kȟó kȟokípȟa kéye ló. Čha ináȟni wayúwiŋyeya po!” eyá škhé.Yuŋkȟáŋ héčhena waéyiŋ na lé owíčhakiyake: “Nakúŋ ištíŋma háŋl í kiŋ mahél waŋbláka yuŋkȟáŋ tȟaŋmáhel oyáte tȟáŋka wičhóthi yeló,” eyá čha áta šičáwačhiŋ iglúwiŋyeyapi na heháŋl Iktó ihákab yápi škhé. Kaíyuzeya pahá aínabya énažiŋ na kȟoháŋ Iktó išnála Íya yuŋké kiŋ ektá khiyóȟpayiŋ na khihúŋni ȟčeháŋl áta uŋgnáhelaka hiŋháŋ hotȟúŋpi na čháŋčheǧa apȟápȟa akíš’api na natáŋ ahíyu škhé.Íya kiŋ kiktá hiyáyiŋ na wónihiŋčiya uŋ pȟá yuptáŋptaŋp-s’e yaŋké éyaš ečháŋl aóglutȟeyapi na ačháŋkozapi na kabúbupi na ečhél ktépi škhé. Héčhuŋpi na heháŋl thezí kaȟléčapi na etáŋhaŋ oyáte tȟaŋktȟáŋka óta etáŋhaŋ glinápȟapi, aŋpétu waŋ átaya ówečhiŋhaŋhaŋ ahínapȟe. Naháŋ wakpála aglágla éthipi na čhethípi na él ȟtawóhaŋpi, čhaŋkhé haŋkéya pȟéta wiyákpakpa hiyéyiŋ na oíyokiphiya yaŋkápi škhé.Héčheȟčiŋ Íya t’eyápi šni kiŋháŋ oyáte kiŋ leháŋhuŋniyaŋ tȟebwíčhaya-hiŋ kta kȟá. Éyaš ktépi na hé uŋ leháŋl oyáte líla óta yukȟáŋpi škhé. Čha Iktó wáŋčaȟčiŋ taŋyáŋ waéčhuŋ škhé. Na hetáŋhaŋ tókhel iyáye ka héči. Hó, heháŋyela oíhaŋke. Hokšíčhaŋlkiyapi Tȟa-šína KiŋKȟoškálaka waŋ líla theȟílapi yuŋkȟáŋ hé šiná waŋ wašté na taŋyé ȟčiŋ ipátȟapi čha íŋ s’a škhé. Óhiŋniyaŋ ahókiphiŋ na nakúŋ waŋkál ečé otkékiya škhé. Yuŋkȟáŋ haŋhépi waŋ él, tuwá manúŋ éyaya čha íhiŋhaŋni yuŋkȟáŋ tákuni otké šni kiŋ waŋyáŋkiŋ na líla ičháŋtešiča ké.Héčhena okíle iyáyiŋ na yá-haŋ yuŋkȟáŋ uŋgná igmú tȟáŋka waŋ khušéya hinážiŋ na hekíye, “Tókhiya lá hwo, Tȟakóža? Lečhála lógna nitȟá šiná k’uŋ yuhá glápe ló, hé é čha oyákile héčiŋhaŋ. Čha héčhena akítuŋwe yá yo, Tȟakóža. Hó éyaš, táku tókȟa háŋtaŋš ečháš anámataŋ yo,” eyá ké.Čha hetáŋhaŋ yá-haŋ yuŋkȟáŋ heháŋl ziŋtkála waŋ ptehíŋčičila eyápi héčha waŋ kál yaŋká čha él í ké. Watȟéšlaka waŋ sápa čha pȟóštaŋ na akíš’aš’a nážiŋ škhé. Kȟoškálaka k’uŋ él í eháŋl ayáštaŋ iyéyiŋ na heyá ké, “Tȟakožá, šiná okíle lé kiŋ lé él táku tókȟa séhiŋgle kiŋháŋ anámataŋ yo,” eyá ké.Akhé tȟatȟáŋka waŋ él í yuŋkȟáŋ íŋš-eyá heyá ké, “Tȟakóža, táku tókȟa kiŋháŋ anámataŋ yo,” eyá ké. Héčheš waná yá-haŋ yuŋkȟáŋ čhaŋmáhel thípi waŋ háŋ čha ektá í ké. Itȟáŋokšaŋ makȟá kiŋ ok’ósk’osyela sutáya yuŋká čha él wakȟáŋyaŋ čhaŋhúta ič’íčhaǧe. Ečhél nážiŋ yuŋkȟáŋ wikȟóškalaka waŋ tȟa-šína k’uŋ hé íŋ čha hináphiŋ na tȟéhaŋ ayúta nážiŋ ké. “Tóhaŋniš ká čhaŋhúte kiŋ kál hé šni ’uŋ,” eíč’iyiŋ na thimá khiglá ké.Wáŋčagna akhé kȟoškálaka k’uŋ kiwíčhaša na ektáwapȟaya iyáyiŋ na heháŋl čhaŋókpaŋ puŋpúŋ héčha ič’íčhaǧiŋ na thi-kȟáŋyela yuŋká ké. Čhaŋkhé wikȟóškalaka uŋ akhé hináphiŋ na tȟéhaŋ ȟčiŋ ayúl nážiŋ na heháŋl akȟóketkiya yá tkȟáš akhé kiwíčhaša hiŋgníŋ na nážiŋ hiyáyiŋ na ilázata hiyú na šiná uŋ hé khi-wáčhiŋ. Wikȟóškalaka kiŋ ǧahé s’e howáye éyaš yušlóg khí na gluhá thiyátakiya napȟá ké.Yuŋkȟáŋ wíŋyaŋ kiŋ tȟatȟáŋka gnaškíŋyaŋ ič’íčhaǧiŋ na khuwá ahíyu na ahíkigleǧiŋ kte s’eléčheča uŋkȟáŋ wana ptehíŋčičila uŋ hé anátaŋ na, “Tȟuŋkášila, táku waŋ makté kte ló,” eyá čha ptehíŋčičila k’uŋ glakíŋkiŋyaŋ khušéya kiŋyáŋ čha tȟatȟáŋka k’uŋ inážiŋ na kičhí kičhíziŋ na ičhúŋhaŋ sémni k’uŋ líla napȟá ké. Yuŋkȟáŋ tȟatȟáŋg-gnaškíŋyaŋ kiŋ ptehíŋčičila kiŋ tóškhe ktéla naíŋš gnáye lakȟa akhé kigléǧiŋ kte s’eléča čha nihíŋčiya kú naháŋ igmú tȟáŋka uŋ hé tókhiyataŋhaŋ khušéya hinážiŋ čha oȟláthe iyáyiŋ na, “Tȟuŋkášila, táku waŋ makté kte ló,” eyá čhaŋkhé íŋš heháŋl tȟéhaŋ tȟatȟáŋg-gnaškíŋyaŋ kičhí kičhíza škhé.Tȟéhaŋ yuŋkȟáŋ waná igmú tȟáŋka kiŋ éonašloke lakȟa akhé kigléȟ kiníl aú yuŋkȟáŋ ȟčeháŋl tȟatȟáŋka ȟčalá k’uŋ hé khušéya hinážiŋ čha él kaslóhaŋ gliȟpáyiŋ na niyášnišni, “Tȟuŋkášila, táku waŋ makté kte ló!” eyá čha khušéya glogló nážiŋ na waná tȟatȟáŋg-gnaškíŋyaŋ k’uŋ hihúŋni ké. Itȟókab iglúwiŋyeya yélakȟa áta ú kiŋ héhaŋni našlóg itkób iyáyiŋ na tȟatȟáŋg-gnaškíŋye k’uŋ thezí woȟlél iyéya čhaŋkhé t’á škhé.Hó čha tȟatȟáŋka waŋ ókiye k’uŋ táku wóyuha waštéšte; makȟátȟo, šiná lúta kȟókȟo k’ú, na hetáŋhaŋ oyáte thípi ektá khí škhé. Yuŋkȟáŋ tȟéhaŋ tókȟaȟ’aŋ úŋ čha húŋku na atkúku kiŋ nuphíŋ tȟéhaŋ čhéyapi kač’úŋ ištáǧuŋǧapi, na nakúŋ wašíglapi uŋ íyak’ak’ayela glašlápi na úŋšiye ȟčiŋ čhaŋtéšilya yaŋkápi háŋl él glí ké.Čhaŋkhé maǧážu mní eyá ičú naháŋ ištá kiŋ awíčhakaštaŋ na uŋ ištá wičhákičiyužaža na heháŋl tuŋwáŋpi škhé. Nakúŋ natá kiŋ ál’ataya slawíčhayiŋ na pȟehíŋ wičhákičičakča na kaháŋskeya wičhákičičasto na uŋ pȟehíŋ háŋskaska uyéwičhakhiye. Na heháŋl eháŋni s’e pȟehíŋ kiŋ háŋskeskeya wičhákičisuŋ na ištá kȟó wáblesye-wičháya čha líla phikílapi škhé. Heháŋyela oíhaŋke.Iktómi Čhuŋwítku kiŋ GlúzeIktómi čhiŋčá kiŋ ótapi čhaŋkhé oyáte tȟáŋka iyéčhel ȟeyáta thípi škhé. Hokší-tȟokápȟa kiŋ hé wikȟóškalaka héčha na líla wíŋyaŋ wašté. Yuŋkȟáŋ aŋpétu waŋ él Iktó tȟawíču kiŋ léčhel wókiyake: “Hó, winúȟča, táku iwáhočhiyiŋ kte ló. Héčhel uŋ waktáya yaúŋ kta čha. Lečhála wičhóthi kiŋ ektá waí yuŋkȟáŋ hél kȟoškálaka waŋ atáwayiŋ na čhuŋkšíuŋye kiŋ yúza čhíŋ kéye (tȟokápȟa kiŋ hé), na uŋ watóhaŋl lél hiyóu kta kéye.“Čha he toháŋl hí kiŋháŋ, takómni tȟokápȟa hiŋgnáyiŋ kte ló. Iŋšé miyé leháŋl aŋpétu tukté waŋží mitȟáwa kta tȟaŋíŋ šni yeló. Héčhel amíč’ibleze lo. Hó naháŋ lé očhíčiyaka wačhíŋ: Uŋgnáš čhaŋlé yaúŋ na čháŋ waŋží čhoǧíŋ šá čha oyákaȟloke séhiŋgle háŋtaŋš, hé aŋpétu kiŋ takómni mat’íŋ kte ló. (Hé haŋhépi iwáhaŋbla čha hé uŋ hé slolwákiye.) Na él waúŋ šni kiŋháŋ, wakȟáŋyeža óta kiŋ lená theȟíya owíčhawakiȟ’aŋ kte ló.“Čha hé uŋ lé iwáhočhiya wačhíŋ. Uŋgná mat’á háŋl kȟoškálaka uŋ hé čhuŋkší hiyóhi háŋtaŋš, wáŋčagna tákeye šni khéš k’ú wo. Hé éčuȟčiš uŋkíčhiŋčapi kiŋ takúku iwíčhakičigni kta okíhi yeló. Hó na mat’á séhiŋgle kiŋháŋ, ečháš šuŋȟpála kiŋ lená waŋží kté na iyóȟpeyiŋ na taŋyáŋ lolóbyiŋ na yuhá émauŋpa yo. Lowáčhiŋ s’a čha slolmíyečiye ’uŋ,” eyá ké.Wóglag iglúštaŋ kiŋ heháŋl tȟawíču kiŋ čhaŋk’íŋ iyáya ké. Katáŋhaŋ tóto hiŋgníŋ na waná toháŋtuka yuŋkȟáŋ ečhíyataŋhaŋ čháŋ óta k’íŋ glí na heyá ké, “Wičháȟča, šičáya owáȟ’aŋ kštó. Lečhála čhoǧíŋ šá waŋ owákaȟloke ’uŋ,” eyá yuŋkȟáŋ héčhena ȟčiŋ Iktó ištógmuziŋ na “Mat’é” eyíŋ na áptaŋyaŋ ké.Yuŋkȟáŋ čhiŋčá kiŋ iyúha ókšaŋ čhéya oíŋyaŋkapi; “Até! Até!” eyáya čhéyapi ké. Yuŋkȟáŋ húŋkupi kiŋ íŋš wasé eyá ičú na čhéyaya heyá ké, “Mihíŋgna, líla wičháša ítaŋ k’uŋ! Tókhel wasé kiŋ lé iwéčiyuŋ kte sél?” eyá yuŋkȟáŋ héčhena Iktó, lečhálaš t’é k’uŋ, tuŋwíŋ na “Ité kiŋ ókšaŋ” eyíŋ na akhé t’á ké. Čhaŋkhé čhiŋčá kiŋ, “Iná, até kiní ’uŋ,” eyápi uŋkȟáŋ akhé pȟakás’iŋ na “Waná” eyíŋ na akhé t’á ké.Hó čha tȟawíču kiŋ wasé kiŋ ité kiŋ ikíčiyuŋ na tȟaŋčháŋ kiŋ átaya taŋyáŋ opémnitȟuŋ na šuŋȟpála waŋ lolóbyiŋ na čhaŋágnakapi waŋ él éuŋpa ké. Na čhuŋwítku kiŋ khíŋ na hekíye, “Čhúŋkš, niyáte iyáye šni haŋní táku tóna iwáhomaya čha ečhél ečhúŋk’uŋpi kta waŋ yaŋké ’uŋ. Hé išnála šna nisúŋkala kiŋ wíwičhakigni kȟá, na waná él uŋ šni kiŋ lé uŋ theȟí slolyéwičhakhiye ’uŋ,” eyá ké.Ítohaŋtu yuŋkȟáŋ, aŋpétu waŋ él, hiŋgnáku ȟpáye k’uŋ héčhiya í na glí kiŋ heháŋl heyá ké, “Čhuŋkší, waŋnáš niyáte huhú kiŋ khúl makȟáta okálalaya hiyéye ’uŋ,” eyá čhaŋkhé wikȟóškalaka uŋ líla čhéya ké. (Hó éyaš leyálaka hená šuŋȟpála huhú čha Iktómi taŋyéla yasmí na makȟáta iȟpéye éyaš slolyápi šni.)Ítonačhaŋ yuŋkȟáŋ hokšíla-hakáktala waŋ špúkešni yuŋkȟáŋ hé é čha tókhiyataŋhaŋ glí na heyá ké, “Iná, wičháša waŋ pahá-ta nážiŋ-haŋ čha ektá waí yuŋkȟáŋ oglákiŋ na tȟaŋké hiyóu kéye, éyaš akhé atéuŋyaŋpi kiŋ t’á čha iyókšilya nážiŋ kéye ló,” eyá oyáka ké.Čha húŋku kiŋ, “Ihó, čhúŋkš, niyáte táku iwáhomaya kepȟé uŋ hé lé é kštó. Hé hiyónihi kiŋ niyáte eyé kiŋ ognáyaŋ wáŋčak hiŋgnáyayiŋ kte ’uŋ,” eyá ké. Héčhena húŋkupi kiŋ thípi waŋ tȟáŋka kíčaǧiŋ na thimáhel yučhókȟakȟaya égle ké. Wičháša čhóla úŋ čha čhuŋwítku kiŋ hiŋgnátȟuŋ kte kiŋ él išnála škíŋčiye kiŋ hé awáčhiŋ na ikčápta čhéya škhé. “Čhuŋkší, niyáte kiŋ líla wítaŋ k’uŋ; naháŋȟčiŋ él úŋ kiŋ, lé áta aíškiŋčiyiŋ kta kȟá. Héčhaŋmi na líla čhaŋtémašiče ’uŋ,” eyíŋ na čhéyaya wówaši ečhúŋ čha čhuŋwítku kiŋ nakéš líla ókiye.Waná lol’íȟ’aŋ yuštáŋ na “Hó čhíŋkš, iyáyiŋ na nitȟáŋhaŋ kiŋ kičhó we,” eyá čhaŋkhé hokšílala-hakákta waŋ tȟoká wahóši-glí uŋ hé iyáyiŋ na “Tȟaŋháŋ, iná lečháš níčho umáši yeló, tȟaŋké kičhí yaúŋ kta čha,” eyá yuŋkȟáŋ “Háu” eyá ké. “Héčhetu weló, tȟaŋháŋ. Tkȟá tȟoéyaš tȟuŋkáŋ – niyáte kiŋ – t’á čha líla čhaŋtémašiča čhaŋkhé wačhéyiŋ kte ló,” eyá čhéya ké.Héčhena čhéyaya thípi kiŋ étkiya ú čhaŋkhé kȟúŋku kte kiŋ heyé, “Wičháša waŋ wóimnaka čha lél thí k’uŋ…waná él úŋ šni čha oíyokšiče lé,” eyá čhéya ké. Waná thípi waŋ lečhála wičhákičaǧapi k’uŋ hél kȟoškálaka kiŋ thimá íyotakiŋ na itȟáŋkal wíŋyaŋ uŋ hé táku óta wíȟpeya ké. Kȟoháŋ, ókšaŋ oyáte kiŋ wičháwota ké.Yuŋkȟáŋ hokšíla špúkešni uŋ hé tȟaŋháŋku kiŋ ihákab ečé úŋ yuŋkȟáŋ uŋgná húŋku kiŋ ektá glí na heyé, “Iná, tȟaŋké hiŋgnáku kiŋ líla até iyéčheča yeló,” eyá čha húŋku kiŋ íyoktekiŋ na “Niyáte t’á čha waná huhú kiŋ okáblelya hiyéye ’uŋ…tákuȟča yakȟá čha!” ekíyiŋ na tȟaŋkál škál ší, k’éyaš akhéšna glí na heyá-haŋ ké.Haŋkéya awáčhiŋyaŋ čhaŋkhé híŋhaŋni láȟčiŋ kiktá na čhuŋwítku thí kiŋ él éyokas’iŋ yuŋkȟáŋ Iktómi hé é čha sičháŋ zizíyela yuŋká čha waŋyáŋkiŋ na áta itómni s’e čhaŋzéka škhé. “Waȟtéšni šíče kiŋ!” eyíŋ na čháŋ tȟáŋka waŋ ičú na yuhá thimá iyáyiŋ na kaȟúȟuǧa škhé.Hó éyaš áta waštéyela kat’é šni haŋní, tókhel Iktó naíč’išpiŋ na iyáyekiye. Na hetáŋhaŋ tókhi iyáye ka čhél éš. Heháŋyela oíhaŋke.Anúŋg Ité waŋ é na Čhiyékičhiyapi Tópa kiŋKȟoškálaka yámni čhiyékičhiyapi čha kál thípi škhé. Wakhúl wóphikapi na nakúŋ waókapi čha yuphíya tákuni ičákižešniyaŋ úŋpi. Hó éyaš waŋžíni tȟawíčutȟuŋ šni škhé. Yuŋkȟáŋ aŋpétu waŋ él wíŋyaŋ waŋ ȟtayétu eháŋl tȟaŋkál hinážiŋ na pȟámahel ičhóma nážiŋ škhé. Ȟčeháŋl wóta-haŋpi čha tȟokápȟa kiŋ heyá škhé; “Wáŋ, thimá kičhó po. Íŋš-eyá wótiŋ kte ló,” eyá škhé.Čhaŋkhé Hakéla ináphiŋ na thimáhel ú ší yuŋkȟáŋ iníla ȟčiŋ híyotaka škhé. Wók’upi éyaš iníla ȟčiŋ ičú na ečhél tákeye šni wóta škhé. Tokȟáš waŋží hiŋgnáyiŋ kta hí séča uŋkȟáŋ tȟéhaŋ él úŋ éyaš héčhuŋ kta awáčhiŋ šni čha ablézapi škhé. Heháŋl kȟokípȟa áyapi na, “Uŋgnáš lé uŋktépi čhíŋ na uŋ hí séče ló,” eyápi škhé.Yuŋkȟáŋ híŋhaŋni waŋ él ománi yápi kta uŋkȟáŋ Hakéla léčhel ekíyapi škhé: “Hó, Hakéla, aŋpétu átaya thiákaŋl yaŋkíŋ na awáŋyaŋka yo. Na uŋglípi kiŋ táku tókȟa háŋtaŋš oyáka yo,” eyápi škhé. Čha waná čhiyéku kiŋ iyáyapi čha ób iyáye kúŋziŋ na ečháŋleš héktakiya glí na thiíkčeya kiŋ tȟošú kiŋ waŋží alí na íŋkpata yaŋká škhé. Wičhéškoȟloka kiŋ ogná thimá éyokas’iŋ na wákhil yaŋká škhé.Yuŋkȟáŋ waná wíŋyaŋ k’uŋ hé išnála yaŋká kéčhiŋ na šiná waŋ wičhápȟaha ečé uŋ káǧapi čha glubláya ké. Na leyá ké, “Lé naháŋȟči waglúštaŋ šni, hó éyaš Hakéla pȟehíŋ šikšíčela kiŋ iwáču kiŋháŋ heháŋl éwakihuŋni kte ’uŋ!” eyá ké. Hakéla thi-ákaŋl hé naȟ’úŋ yaŋká čha líla nihíŋčiyela, na čhiyéku kiŋ glípi eháŋl wáŋčag owíčhakiyaka ké.Akhé híŋhaŋni čhaŋkhé kȟoškalaka kiŋ ománi iyáyapi uŋkȟáŋ heháŋl wíŋyaŋ k’uŋ wóžuha gluškíŋ na etáŋhaŋ táku eyá gmigmágma čha šiŋšíŋyela púza čha napóžula ičú na waháŋpi kiŋ él okála na ečhél khičháŋyaŋ ké. Waná špáŋ čhaŋkhé wótiŋ kta čha waháŋpi eyá kaptá ičú yuŋkȟáŋ táku ókaȟ hiyéye kiŋ hená wičhánuŋǧe héčha! Hé é čha pusyá yuhá na eyá šna yúta škhé.Héčhuŋ na Hakéla thi-ákaŋl waŋyáŋg yaŋká čha áta tȟaŋságt’a ké. Na čhiyéku glípi eháŋl héčhena owíčhakiyaka ké. Yuŋkȟáŋ, “Naúŋpȟapi kta iyéčheča yeló,” eyápi ké. Hó éyaš tȟokéya wíkȟaŋ waŋ ičúpi na tónačhaŋ heháŋyaŋ aŋpétu ál’ataya čhéǧa waŋ ogná piȟyápi, wíŋyaŋ kiŋ ománi iyáya čhaŋ. Waná tȟéhaŋ héčhuŋpi na pusyápi čha tókhel okíhika pȟaŋpȟáŋla ké.Yuŋkȟáŋ aŋpétu waŋ él, wíŋyaŋ k’uŋ glí čhaŋkhé, “Hó, tȟaŋkší, čhaŋk’íŋ yá yo,” eyápi. Čháŋ čhoǧíŋ šašá hená ečé akú wo,” eyápi na wíkȟaŋ kiŋ k’úpi na wíŋyaŋ kiŋ čhaŋmáhel iyáye. Pahá aísiŋyaŋ iyáya yuŋkȟáŋ héčhena ȟčiŋ uŋwéya pȟakíȟtapi na líla napȟápi škhé. Kȟoháŋ, wíŋyaŋ kiŋ čháŋkaksa-he éyaš čhoǧíŋ šašá kiŋ hená (čhaŋšúška eyápi héčha) líla suksúta na okákse šíča čha tȟéhaŋ theȟíya škáŋ ké. Kȟoškálaka kiŋ héčhel slolyápi čha hé uŋ čháŋ héčha ečéla akú šípi škhé.Waná ok’íŋ waŋží káǧe éyaš k’íŋ kta yuhá inážiŋ kta khéš ečháŋl wíkȟaŋ kiŋ kapsáka na čháŋ kiŋ okálaya hiŋȟpáya čha áta iyótiyekiya ké. Héčhel théȟiya kú naháŋ haŋkéya thiyótȟaŋiŋyaŋ glihúŋni yuŋkȟáŋ waná othíwota. Čha áta íšiŋkčhiŋ heyé, “Waȟtéšni šíčapi kiŋ! Eháŋk’uŋ lená ečhákel akú mašípe lé. Éyaš tókȟa šni. Owíčhabluspiŋ kte ’uŋ,” eyíŋ na wičhákhuwa ké.Hakíktakta íŋyaŋkapi uŋkȟáŋ waná wičhílazata pahá waŋ aíyoȟpeya makȟá šóta s’e hiyú ke. Waná khiyéla ú čha tȟokápȟa kiŋ uŋkčéla waŋ pahí na héktakiya kaȟ’ól iyéya yuŋkȟáŋ lazáta makȟá kiŋ áta uŋkčékčela hiŋglá čha wíŋyaŋ kiŋ íȟaŋhaŋ tókȟani hiyú šni ké. Haŋkéya ȟ’aŋhíya, čhaŋkú iwáŋyaŋg okógnagna okáwiŋȟwiŋȟ ú k’éyaš kȟoháŋ líla tȟéhaŋ iȟpéya iyáyapi ké. Hó éyaš wíŋyaŋ kiŋ líla kaȟwóka čha íyečhana akhé wičháyuza nuŋs’é aú ké.Hé uŋ, tȟokápȟa íyokhihe kiŋ hé míla gluslútiŋ na héktakiya iȟpéya yuŋkȟáŋ makȟá etáŋhaŋ míla pȟestóstola yawá-phičášni óta čha hináphiŋ na ówaŋčaya pȟestóstoya háŋ ké. Čha akhé hél owátohaŋyaŋ ú okíhi šni éyaš tóškhe akhé naíč’išpiŋ na wičhákigleǧa nuŋs’é aú ké. Wáŋčagna nihíŋčiya makhínaȟtaȟtakapi uŋkȟáŋ makȟá kiŋ wičhíhakab glakíŋyaŋ našléča čhaŋkhé wíŋyaŋ kiŋ sáŋm hiyú okíhi šni ké.Héčhena líla íŋyaŋkapi na wakpá waŋ otȟáŋka čha glakíŋyaŋ ȟpáya yuŋkȟáŋ él inážiŋpi na waná čhopȟá iyúweǧapi kta háŋl, ečháŋl winúȟčala tȟókeča waŋ tokhéčela máni-la čha čhaŋyátaŋhaŋ hiyú na heyé, “Tȟakožá, kȟowákataŋ éiȟpemaya pe,” eyá ké. Líla ináȟnipi na nakúŋ nihíŋčiyapi éyaš úŋšilapi čha waŋží k’íŋ na iyúweȟ aí yuŋkȟáŋ heháŋl heyá ké, “Íŋše lé óčhičiyapi kta tkȟá tȟoéyaš waúŋšiyalapi héčiŋhaŋ slolwáya wačhíŋ ye.” Čha waná khiglá pe. Wíŋyaŋ kiŋ ečháni ú kte ’uŋ,” eyá čha akhé líla napȟápi škhé.Héčhuŋpi na ítohaŋtu yuŋkȟáŋ wíŋyaŋ k’uŋ mnióhuta ektá hihúŋni na blézešniyaŋ glakíŋkiŋyaŋ mni-áglagla oíŋyaŋka ké. Čhaŋkhé winúȟčala k’uŋ wíŋyeya nážiŋ. Wíŋyaŋ šíče k’uŋ mní él čhophíŋ kte ȟčeháŋl winúȟčala kiŋ pȟéta waŋ wakpá él oíȟpeya čha áta iléšaša hiŋgníŋ na mní k’uŋ áta pȟéta ké. Čhaŋkhé hetáŋhaŋ kȟoškálaka kiŋ kpaptápi na thiyáta ní khípi škhé. Heháŋyela oíhaŋke.Iktómi Šiyó kiŋ WičhágnayeIktómi kákhiya wakpála opȟáya tokhéčhačha ománi-haŋ yuŋkȟáŋ uŋgná tuktél wačhípi čha naȟ’úŋ hiŋgníŋ na patȟág inážiŋ škhé. Nuǧóptaŋptaŋ na waná kál wačhípi s’eléčheča čhaŋkhé étkiya yíŋ na ótȟaŋiŋyaŋ inážiŋ yuŋkȟáŋ šiyó héčhapi čha yuphíyela wačhí-haŋpila škhé. Héčhena čhaŋmáhel iyáyiŋ na ináȟni čháŋ waŋ ičú na pȟeží šašá eyá aópemni na k’íŋ naháŋ šiyó kiŋ wičhíyopteya él éwičhatuŋwe šni ȟčiŋ hiyáya škhé.Waŋyáŋkapi na, “Wáŋ, kákhiya Iktó wak’íŋ hiyáye. Uŋkíčhopi kte ló!” eyápi na “Iktó!” eyápi k’éyaš naȟ’úŋ šni-kúŋs hiyáya čhaŋkhé phiphíya kipáŋpi yuŋkȟáŋ éna inážiŋ, čhaŋkhé, “Hená táku čha yak’íŋ hwo?” eyápi škhé.Yuŋkȟáŋ, “Íŋše lená olówaŋ čha wak’íŋ ’uŋ. Léčhiya wačhípi kta škhíŋ na wahómayaŋpi čha lé ináȟni omáwani yeló. Lé táku yakȟápi čha!” eyá škhé. Čha heyápi, “Čhiyé, ú na waŋžíla ešá uŋkáhiyayapi ye!” eyápi yuŋkȟáŋ, “Hóȟ, lé líla ináȟni waúŋ képȟe ’uŋ,” eyíŋ na akhé iyáyiŋ kta škhé.Hó éyaš líla kitáŋpi čhaŋkhé, “Oháŋ” eyíŋ na wópȟaȟta glužúžu na olówaŋ waŋ ikíkču škhé. Na heyé, “Hó lé olówaŋ kiŋ wówasukiye waŋ aíkȟoyake ló,” eyá čhaŋkhé “Tó” eyápi škhé. Yuŋkȟáŋ, “Awáhiyaye kiŋ ičhúŋhaŋ tuwéni yatúŋwaŋpi kte šni yeló,” eyá čha pȟakáhuŋkapi na héčhetu kéyapi škhé.Yuŋkȟáŋ, čháŋčheǧa gluȟpíŋ an waná lowáŋ na iyápȟa čhaŋkhé šiyó k’uŋ iyúha sliyá wačhípi škhé. Oíyokiphiya wačhípi škhé, wíŋyela kȟóya. Yuŋkȟáŋ léčhel ahíyaya škhé:	Ištógmus wačhí po!	Ištógmus wačhí po!	Tuwá yatúŋwaŋpi kiŋháŋ ištá niȟčápi kte ló!	Ištógmus wačhí po!Héčhel lowáŋ čhaŋkhé ištógmus wačhí-haŋpi yuŋkȟáŋ kȟoháŋ tóna makhú tȟaŋktȟáŋkapi kiŋ hená kat’á awíčhaya škhé, wičháyutiŋ kta čha. Uŋgnáhela waŋží tuŋwáŋ yuŋkȟáŋ waná óta wičhákte čha abléza čha “Háŋta po! Iktó ničásotapi kte ló!” eyíŋ na kiŋyáŋ khiglá čhaŋkhé uŋmápi kiŋ iyúha ihákab kiŋyáŋ iyáyapi škhé.Héčhena Iktó iȟát’at’a wičhápahi na “Taŋyáŋ wawáte šni čháŋšna léčhamuŋ weló!” eyáya ptáyela pȟawíčhaȟtiŋ na wičhák’iŋ iyáye. Yuŋkȟáŋ owáštečaka waŋží olé yíŋ na kál iyótaŋ oíyokiphi na pȟeží hiŋkpíla yuŋká čha él íyotakiŋ na čhethí škhé.Héčhuŋ naháŋ šiyó kiŋ húŋȟ pasnúŋ éwičhagle na húŋȟ íŋš čhowíčhak’iŋ na él špaŋ-ápȟe yaŋká-haŋ yuŋkȟáŋ iwáŋkab čháŋ núŋpa íčhičameya háŋ čhaŋkhé tȟaté hiyú čháŋšna íčhičakiŋza-haŋ čha abléza škhé. Yuŋkȟáŋ, “Misúŋ, héčhuŋpi-la šni yo. Ksúyeyečhiyapi kte ló,” eyé k’éyaš héčhena héčheča škhé.Haŋkéya Iktó tȟawát’elye šni na ektá iyáli na yukhínuŋkȟaŋ yus-wáčhiŋ éyaš ečháŋl ablág hiŋglá čhaŋkhé napé kiŋ éna anáǧipa škhé. “Misúŋ, misúŋ, amáyuštaŋpi ye! Kál wašpáŋwaya-haŋ čha khúl wagníŋ na khičháŋwakiyiŋ kta iyéčheča ’uŋ,” eyé. Hó éyaš héčhena anáǧib oíyaniča škhé.Ȟčeháŋl šuŋgmánitu waŋ khúya kákhiya tókhi hiyáya čha hóyekhiyiŋ na, “Wáŋ! Wašpáŋwaye kiŋ hé ayúštaŋ yo – ókinahaŋš tȟebmáyakhiyiŋ kte séče ló!” eyé. Šuŋgmánitu kiŋ “Háŋ, wičákȟe – héčhamuŋ kte ló. Witkó kiŋ!” ečhíŋ na kawíŋȟ iyáyiŋ na očhéthi kiŋ hél í yuŋkȟáŋ waná šiyó eyá pasnúŋ éwičhagle k’uŋ yuphíyela špáŋpi čhaŋkhé éna íyotakiŋ na wóta-hiŋ na watȟébya yuštáŋ na waná iyáya škhé.Yuŋkȟáŋ akhé Iktó čhaŋwáŋkataŋhaŋ hóuyiŋ na “Uŋgnáš čhowíčhawak’iŋ kiŋ hená éčuȟčiš omíyečičaptiŋ kte séče ’uŋ,” eyá čha akhé, “Witkó kiŋ! Hená kȟó tȟebwákhiyiŋ kte ló,” ečhíŋ na kawíŋȟ khigníŋ na očhéthi k’uŋ ektá khí yuŋkȟáŋ šiyó tóna mahél čhok’íŋ yaŋkápi čha čhaȟóta kiŋ kawáswas iyéyiŋ na iwíčhaču na phiyá wóta škhé.Iglúštaŋ na waná nakéš iyáya háŋl akhé tȟaté hiyú na čháŋ k’uŋ henáos kakhínuŋkȟaŋ iyéya čhaŋkhé Iktó napé ikíkču na khúl hiŋȟpáyiŋ na makhíyapȟa. Očhéthi ektá khí tkȟáš waná wačhók’iŋ na wapásnuŋ uŋ hená átaya henála škhé.Héčhel éš wóte šni čhaŋkhé héčhena líla ločhíŋ. Hetáŋhaŋ yá-haŋ yuŋkȟáŋ čhaŋkú ogná šuŋgmánitu waŋ watȟébkhiye k’uŋ hé t’á ȟpáya čha él inážiŋ na líla iyópȟeya škhé. “Slolyáyiŋ kta kȟá! Tuwá mikhíyela waéčhuŋ wačhíŋ čháŋšna léčhel t’é ló,” eyáya ičú na hiŋyéte aúŋyaŋ k’íŋ na héčhena yá škhé.Eháš tókhel ečhúŋ kta tȟaŋíŋ šni na haŋkéya owáštečaka waŋ él yuhá í na akhé čhethí na él wíyukčaŋ yaŋká-haŋ škhé. “Hó, eyá tȟóš, lé hablúziŋ na haŋké tȟewášlakiŋ na haŋké íŋš waíŋ na haŋké owátȟuŋ naíŋš…nakúŋš tákuwayiŋ kte sél?” eyá-haŋ yuŋkȟáŋ uŋgnáhelaka iyúpȟaȟ yúziŋ na “Táku wašté khéš iháŋgwaye k’uŋ,” eyíŋ na pȟéta kiŋ čhokáya iȟpéya škhé.Yuŋkȟáŋ eháŋk’uŋ šuŋgmánitu k’uŋ itéšniyaŋ t’é šni yélakȟa ičáptaŋptaŋ kič’úŋ naháŋ pȟetáǧa onábleblel kiktá hiyáyiŋ na napȟá čha Iktó yuš’íŋyeyiŋ na iglúšnašna nážiŋ škhé. Na hetáŋhaŋ Iktó tokhíyotȟaŋ iyáye ka čhél éš. Heháŋyela oíhaŋke.Yašlé é na MatȟóYašlé waŋ tókhiya yá-haŋ yuŋkȟáŋ othíweta waŋ él míla waŋ iyéyiŋ na yuhá héčhena yá ké. Ȟčeháŋl pahá akȟótaŋhaŋ matȟó tȟáŋka waŋ ú čha kȟokíphiŋ na blokáskaska-ič’íyiŋ na heyé, “Wáŋ, híŋhaŋni kiŋ lé táku tȟáŋka tȟebwáya owákihi čha léčhel blowákaska-he!” eyá ké. Yuŋkȟáŋ matȟó kiŋ íŋš-eyá blokáskaska na, “Wáŋ, híŋhaŋni kiŋ lé táku níškola tȟebwáya owákihi čha léčhel blowákaska-he ’uŋ!” eyá ké.Heyá čha heháŋl yašlé k’uŋ íčat’a kȟópȟegla čha míla waŋ iyéye uŋ hé pazózo na olówaŋ waŋ léčhuŋp-s’e hópȟestoya yawáŋkal éyaya ké: “Tuwá mitȟókab hiyáya čháŋšna čhawápȟapȟa na wakté yeló,” eyá ké. Yuŋkȟáŋ Matȟó íŋš waŋží ahíyayiŋ na; “Tuwá mitȟókab hiyáya čháŋšna blaȟúȟuǧiŋ na wakté yeló,” eyá lowáŋ ké. Hó éyaš Yašlé naȟ’úŋ šni kúŋs akíš’aš’a na míla k’uŋ yuptáŋptaŋ na matȟó uŋ khuwá éyaya čha iyé tȟáŋka k’éyaš nakíphiŋ na čhaŋóžu waŋ él khinážiŋ ké.Yuŋkȟáŋ Yašlé akhé, “Mačík’ala éyaš tuwá čhaŋwóhaŋ ináȟma čháŋšna pazáŋzaŋ él mníŋ na čhawápȟapȟa ’uŋ,” eyá lowáŋ ké. Heyá yuŋkȟáŋ Matȟó akhé naphíŋ na wakpá waŋ él mničhókab inážiŋ ké. Čhaŋkhé, “Tuwá mničhókaya onápȟa čháŋšna mní él kignúŋg iblámniŋ na čhawápȟapȟa ’uŋ!” eyá lowáŋ ké. Hó čha Matȟó akhé napȟá uŋkȟáŋ waná heháŋyaŋ Yašlé kȟokípȟe šni čhaŋkhé, “Wáŋ, Misúŋ, kú wo. Wačhíŋka kiŋháŋ eháŋni čhačhípȟapȟa kta kȟá. Íŋše lé waškátiŋ na hepȟá-he ló!” eyá čha Matȟó él glí ké.Héčheš hetáŋhaŋ zuyá yápi yuŋkȟáŋ maštíŋčala waŋ čhaŋkú glakíŋyaŋ hiyáya ké. Héčhena Yašlé: “Wáŋ, Maštíŋčala; nakpá háŋskaska na phuté ȟčiȟčí! Hiyú uŋtȟó. Zuyá uŋyáŋpi čha níš-eyá óyapȟa kte ló,” eyá ké. Yuŋkȟáŋ Maštíŋčala íŋš, “Éyaš oímayaȟaȟa k’uŋ,” eyá ké. Yuŋkȟáŋ Yašlé akhé, “Huŋhuŋhí, íŋše ówehaŋhaŋ ‘Pȟeží Ȟóta mnála’ epȟé ’uŋ. Tasé oštéšteya waéčhičiye ka!” eyá yuŋkȟáŋ ognáye wašté čha wičála na ób iyáya ké.Waná wí khúčiyela yaŋká čha patȟág inážiŋpi na pȟeží wókheya waŋ káǧapi na thimá íyotakapi ȟčeháŋl waná tȟóka eyá ahíhuŋni na aóglutȟewičhayapi uŋkȟáŋ Matȟó thiyópa ot’íŋš yaŋká čha Yašlé heyá ké, “Wáŋ, Misúŋ. Makíyukȟaŋ yo. Miyéš wičháwakhute wačhíŋ ’uŋ,” eyá ké. Heyé k’éyaš tȟóka kiŋ uŋgnáhelaka kakhíyotȟaŋ eyáya čha hétkiya wičhákhuwa íŋyaŋkapi na pahá aísiŋyaŋ khíyotakapi. Yuŋkȟáŋ, tȟóka kiŋ akhé aglíhuŋni na ób kičhízapi. Owátohaŋyaŋ héčhuŋpi na óhaŋketa napȟéwičhayapi čha tȟóka k’uŋ ábeya akhíyagla ké. Éyaš itȟókab iyé líla wičháopi ké.Yuŋkȟáŋ Yašlé heyá ké, “Itȟó, líla uŋkópi čha waná mázasu kiŋ ihóȟpa hiyúuŋkiyapi kte ló. Tuwá núŋm óta ȟča hiyúuŋyaŋpi héči henáos ohíyapi kte ’uŋ. Na waŋží íŋš čónala hiyúye kiŋ hé uŋmá kiŋ ktépi na yútapi kte ló,” eyá ké. Yuŋkȟáŋ héčhetulapi čhaŋkhé waná mázasu kašpášpa hiyúkiyapi ké. Matȟó líla óta akhígle ópi čha iyé mázasu óta ȟča hiyúye éyaš ištógmus yaŋkíŋ na héčhuŋ čha kȟoháŋ Yašlé Maštíŋčala kičhí ókšaŋtaŋhaŋ amánuŋpi ké. Waná henála yuŋkȟáŋ Matȟó itȟáŋokšaŋ čónala yuhá (amánuŋpi kiŋ uŋ) čha ktépi kta kéyapi yuŋkȟáŋ héčhetukila čhaŋkhé ktépi škhé. Hó éyaš yútapi šni.Yuŋkȟáŋ Yašlé Maštíŋčala hekíya ké, “Hó, itȟó, waná wakȟáŋyaŋ wówahiŋ kta čha iyáyiŋ na Uŋčí tȟa-čhéǧa k’uŋ hé makáku wo,” eyá ké. Čha Maštíŋčala psípsil pahá aínab iyáyiŋ na áškaŋ šni s’e čhéǧa waŋ yuphíya wiyákpa čha aglí ké. Yuŋkȟáŋ Yašlé hé é šni kéyiŋ na akhé hiyóye ší na heháŋl čhéǧa waŋ šá líla wašté aglí ké. Akhé hé é šni kéyiŋ na tȟókeča waŋ akú ší čhaŋkhé waŋží tȟoyéla wašté čha aglí ké. Héčhuŋ k’éyaš akhé hé é šni kéya čhaŋkhé akhé iyáya uŋkȟáŋ čhéǧa waŋ áta šilyéla ȟuȟúǧahaŋ čha aglí ké. Yuŋkȟáŋ Yašlé, “Wáŋ, wačhíŋtȟuŋšni-la! Nakéš hé é yeló, eháš iníč’iȟaȟa yeló!” eyá ké.Waná tȟaló eyá iyóȟpeyiŋ na Maštíŋčala wayáotȟaŋiŋ ší čha éyapaha ománi yuŋkȟáŋ enánataŋhaŋ wamákȟaškaŋ kiŋ iyúha, matȟápiȟ’a yéš kȟó ahíhuŋni ké. Hípi na íŋyaŋ blaská waŋ akáŋl Yašlé itȟáŋčhaŋ égnakapi čha waná wičháša tȟáŋka ič’íla na ištógmus ǧúŋǧa yaŋká-haŋ yuŋkȟáŋ ečháŋl wamákȟaškaŋ k’uŋ táku iȟ’áŋ-he uŋ hená, pápa kȟóya, áta ikhíničapi škȟé.Hó čha khuwá éwičhayayiŋ kte éyaš íŋyaŋ k’uŋ éna uŋzé kiŋ iyáskapa čha líla páŋ éyaš ečháŋl ábebekiya khiglápi škhé. “Pápa mič’íčhaǧe ’uŋ!” eyáya čhéya úŋ yuŋkȟáŋ kȟoháŋ uŋkčékhiȟa waŋ pápa uŋ yuhá kiŋyáŋ hiyáya čhaŋkhé waŋglákiŋ na iyótaŋ líla čhéya-haŋ ké. Ičhúŋhaŋ, píško eyá itȟáŋokšaŋ okíŋyaŋpi čha heyá páŋ; “Misúŋ, misúŋ, theȟíya maŋké ló! Úŋšimala po!” eyá ké.Hó éyaš él étuŋwe šni okíŋyaŋ-haŋpi yuŋkȟáŋ heháŋl, “Ničhíŋča kiŋ wičhábluonihaŋ kte ló!” eyá wičhákipaŋ. Yuŋkȟáŋ píško uŋ waŋží khúčiyela kiŋyáŋ hiyú na kawáŋkal khigníŋ na él líla úŋkče hiŋglé kač’úŋ Yašlé kákhi tókhiya áta kaȟláya iȟpéya ké. Yuŋkȟáŋ Yašlé heyé, “É, šilyéla! Íŋše ikčéya maŋká-he k’uŋ! Tuwáš heháŋyaŋ ohítiya hokší-thekíȟila ka,” eyíŋ na nážiŋ hiyáyiŋ na héčhena uŋkčékhiȟa waŋ pápa kiŋ khí k’uŋ hé iyátȟab yíŋ na mní waŋ él ihúŋni ké.Mni-máhel étuŋwaŋ yuŋkȟáŋ héčhiya uŋkčékhiȟa uŋ hé yaŋkíŋ na pápa waŋ amánuŋ k’uŋ hé ahípazo s’eléčheča. Hó čha Yašlé líla čhaŋzékiŋ na kignúg iyáya ké. Wakpála čheté él yutȟáŋtȟaŋ olé k’éyaš oníya ptéčela čha héčhetu khéš óhaŋketa nawáŋkal khiglá ké. Šeháŋštukȟa waná íŋyaŋ eyá ičú na pȟaǧé él aígluskitiŋ na akhé kignúg iyáya ké. Hó éyaš tké kiŋ uŋ okáspiŋ na khutákiya iyáya yuŋkȟáŋ niyášni t’íŋ kta čha tokhéčela kpaptíŋ na puzáta khihúŋni ké.Yuŋkȟáŋ leyáš halháta k’uŋ čhaŋ-wáŋkal yaŋkíŋ na pápa kiŋ kiyúta-he éyaš mní kiŋ míyoglas’iŋ s’e ȟpáyiŋ na hé Yašlé gnáye, éyaš abléze šni ké. Waná waštéyela tȟebkhíyiŋ na iyáyiŋ kta háŋl Yašlé ihúkhul kašé na kaítuŋkab gliȟpáyiŋ na waŋkál étuŋwaŋ ȟpáya yuŋkȟáŋ waŋyáŋka škhé. Heháŋyela oíhaŋke.Hokšíla waŋ Pȟatkáša Háŋpa Ohé k’uŋ hé (okášpe waŋží)Héčheš hokšílala waŋ kȟúŋšitku kičhí láȟčiŋ thí škhé. Yuŋkȟáŋ aŋpétu waŋ él kȟúŋšitku kiŋ čhaŋk’íŋ iyáya čhaŋkhé hokšíla kiŋ išnála thiyáta yaŋké. Ičhúŋhaŋ itȟúŋkala waŋ táku yak’óǧa-haŋ čha naȟ’úŋ s’eléčheča ké. Winúȟčala k’uŋ wóyute tuktél gnáke kiŋ hokšíla kiŋ heháŋhuŋniyaŋ slolyé šni ké. Hó čha waná lé naȟ’úŋ kiŋ uŋ wóle yuŋkȟáŋ wasná waŋ líla wašté čha kȟúŋšitku kiŋ naȟmá yuŋkȟáŋ hé é čha itȟúŋkala kiŋ yašpášpa-haŋ ké.Aŋpétu kiŋ átaya winúȟčala kiŋ él yaŋké šni čha hokšíla kiŋ itȟúŋkala waŋ wóte k’uŋ él ayúhel khuwá ké. Éyaš iwáŋyaŋgya – itȟúŋkala kiŋ yaȟtákiŋ kta ikȟókipȟa ké. Waná óhaŋketa áta tȟebyé séča uŋkȟáŋ heháŋl hokšíla kiŋ tȟaŋkál ináphiŋ na heyá páŋ, “Uŋčí, kú wo. Itȟúŋkala waŋ lél wasná kiŋ lé tȟebníčhiyiŋ kte ló.” Yuŋkȟáŋ, “Híŋyaŋka, Tȟakóža, tókša wakú kte. Kȟoháŋ anápta khuwá ye. Tókša nazúŋspe kiŋ lé uŋ wakáȟuȟuǧiŋ kte ’uŋ,” eyá ké.Yuŋkȟáŋ tȟéhaŋ čhaŋkhé waná hokšíla kiŋ líla ločhíŋ ke. Héčhetu khéš čhaŋsákala waŋ čík’ala čha ičú na yuktáŋ yúziŋ na mniȟúha ošpúla waŋ ikȟóyagyiŋ na wasná k’uŋ étkiya napé kiŋ paslóhaŋ iyékiyiŋ na heyá lowáŋ ké:		“Itȟúŋkala he tákula čha yátela so?		Haŋké mak’úla ye, míš-eyá wátela kte.		Ičhé, ičhé!”Héčheš ahíyayiŋ na heháŋl napé kiŋ ikíkču yuŋkȟáŋ wasná haŋké waŋ líla čísčila ikȟóyake, ičhíŋ hé itȟúŋkala kiŋ ok’ú-la. Iyútȟa uŋkȟáŋ líla oyúl wašté čhaŋkhé akhé etáŋ čhíŋ na akhé šna lowáŋ na napé kiŋ mahél iyékiya-haŋ ké. Yámni akhígle héčheȟčiŋ ečhúŋ na iyéna wasná haŋké ičú čhaŋ yúta ké.Héčhuŋ-he ečháŋl šúŋka waŋ kȟúŋšitku kiŋ yuhá čha thimáhel hiyú ké. Yuŋkȟáŋ hokšíla kiŋ itȟúŋkala kiŋ khíŋ na, “Kȟolá, waŋ, aótala s’e mak’ú wo. Ičhíŋ héčhanuŋ kiŋháŋ letáŋhaŋ Uŋčí wómak’u čhaŋ očhíč’u kte ’uŋ,” eyá ké. Yuŋkȟáŋ itȟúŋkala kiŋ heyá ké, “Hóȟ, wáŋ kȟolá, nikȟúŋši tókhel okíhika waȟtémala šni yeló. Waníyetu ópta mičhíŋča ób wawátiŋ kta čha wóyute éwegle čháŋšna iyúhaha ok’íŋ na šna atȟéb’uŋyaŋpe lo,” eyá ké.Yuŋkȟáŋ hokšíla kiŋ; “Hé táku čha éyagle khéš tȟebníčhiya hwo?” eyá čha, “Wáŋ, kȟolá, pȟaŋǧí naiŋš makȟátomniča naíŋš šiŋkpáŋka kȟókȟo éwagle čháŋšna amámanuŋ weló. Čha kȟolá, iyéš wasná kiŋ lé aglémayakhiya waštéke ló!” eyá ké. Yuŋkȟáŋ hokšíla kiŋ, “Hó ečhá, kȟolá, thóéyaš Uŋčí tȟa šúŋka kiŋ lé kičhí kičhíza yo. Héčhanuŋ yuŋkȟáŋ niyé ohíyaye háŋtaŋš, wasná kiŋ lé čhaŋtéwašteya yuháčhičhiyiŋ kte ló,” eyá uŋkȟáŋ itȟúŋkala kiŋ iyówiŋyaŋ škhé.Héčheš waná hokšíla k’uŋ wasná kiŋ ičú na itȟúŋkala kiŋ iyówas’iŋyaŋ waléǧa waŋ él ognáka ké. Héčhuŋ na kȟúŋšitku kiŋ šúŋka tȟáwa kiŋ yuhéktab yúze, ičhíŋ itȟúŋkala kiŋ tȟakpé iyáyiŋ kte ȟčiŋ s’eléčheča. Yuŋkȟáŋ waná ayúštaŋ iyéyiŋ na “Iyáȟpaya yo!” eyá ké. Čha šúŋka kiŋ našlóg iyáyiŋ na waléǧa kiŋ iyáȟpaya čhaŋkhé itȟúŋkala k’uŋ hé etáŋhaŋ glináphiŋ na hokšíla ektá ipsíčiŋ na hiŋyéte oúŋyaŋ íŋyaŋkiŋ na tȟa-ógle kiŋ mahél iyáyiŋ na héčhiya nihíŋčiya nak’éȟk’eȟ naȟláȟlal úŋ ké.Héčhena hokšíla k’uŋ t’eblézešni čhéya iyáya ké. Heyá páŋ; “Uŋčí, gličú wo! Itȟúŋkala waŋ makté kte ló!” eyá čhéya ké. Ičhúŋhaŋ winúȟčala kiŋ glihúŋni na thimá gličú yuŋkȟáŋ hokšíla kiŋ čhéya úŋ čhaŋkhé íŋš-eyá čhéya ké. Yuŋkȟáŋ waná itȟúŋkala k’uŋ tukténi tȟaŋíŋ šni na šúŋka kiŋ éha wasná k’uŋ atȟébyiŋ kte s’eléčheča čha waŋyáŋkiŋ na, “Huŋhí, Tȟakóža, mayágnaye ’uŋ. Léš itȟúŋkala waŋ wasná tȟebmákhiyiŋ kta kéhe k’uŋ,” eyíŋ na nazúŋspe kiŋ yuwáŋkal ikíkču na uŋ šúŋkala kiŋ áta natá kiŋ kašlél apȟá ké.Yuŋkȟáŋ íšiŋkčhiŋ heyé, “Tȟakožá, eháŋk’uŋ ečhákel wasná kiŋ hé mamáyakinuŋ kte ȟčiŋ čha waná slolwáye. Čha akȟó iyáyiŋ na tókhiya yačhíŋka yá ye. Na wasná waŋží tȟókeča čha lé íŋskokeča makáku we,” eyá ké. Yuŋkȟáŋ hokšíla kiŋ íŋš, “Oháŋ, Uŋčí. Itázipa na wahíŋkpe kȟó míčaǧa yo,” eyá čhaŋkhé kíčaǧiŋ na yuštáŋ k’uŋháŋ hokšíla kiŋ ičú na yuhá ománi iyáya škhé.Hokšíla waŋ Pȟatkáša Háŋpa Ohé k’uŋ hé (okášpe núŋpa)Héčheš waná hokšíla k’uŋ ománi iyáya škhé. Tȟéhaŋl yé šni eháŋl pté optáye waŋ tȟáŋka čha waŋyáŋka škhé. Pahá waŋ akáŋl ȟpáyiŋ na pté kiŋ aówičhakas’iŋ; tókhel ȟ’áŋ yuŋkȟáŋ wičhíkhiyela yíŋ na waŋží ó kta héčiŋhaŋ hé iyúkčaŋ škhé. Ȟčeháŋl pté kiŋ táku nakípȟape lakȟa iyáyekiyapi na kákhiya khinážiŋpi škhé.Yuŋkȟáŋ wičháša waŋ étkiya wičháyiŋ na iyópteya iyáyiŋ na makȟá obláye čhokáŋyaŋ čhaŋkpéškamakȟagle inážiŋ škhé. Yuŋkȟáŋ tȟatȟáŋka waŋ pté optáye kiŋ etáŋhaŋ čha išnála inážiŋ na wiyóȟpeyatakiya étuŋwaŋ nážiŋ-haŋ škhé. Heháŋl pté kiŋ hé wičháša k’uŋ hetáŋhaŋ čhaéglepi akézaptaŋ wahéhaŋyaŋ ihúŋni na inážiŋ škhé. Yuŋkȟáŋ makȟáta iȟpéič’iyiŋ na ičáptaŋptaŋ kič’úŋ škhé.Heháŋl inážiŋ na sí uŋ makȟá aíglala škhé. Na yuŋkȟáŋ lé wičháša waŋ čhaŋkpéškamakȟagle nážiŋ k’uŋ hétkiya našlóg iyáya škhé. Ihúŋni kta háŋl wičháša k’uŋ čhéya iyáyiŋ na ȟeyáb iȟpéič’iya čhaŋkhé tȟatȟáŋka kiŋ iyópteya iyáye, nážiŋ kȟá k’uŋ hél “Híŋ!” eyá hiŋgníŋ na.Hó akhé wičháša k’uŋ ečhél khíyotaka čha tȟatȟáŋka kiŋ átayela él yé k’éyaš akhé ečhéȟčiŋ ȟeyáb iȟpéič’iya čhaŋkhé iyópteya “Híŋ!” eyá hiŋglá iyáya škhé. Yámni akhígle héčhuŋp-s’e ečhúŋ na ičítopa uŋkȟáŋ wičháša k’uŋ napȟé šni čha tȟatȟáŋka kiŋ hé uŋ ikȟóyagyiŋ na éyaya yuŋkȟáŋ uŋgnáhelaka pté núm íčhisakhibya iyáyapi na optáya wičhégna iyáyapi škhé.Héčhena pté oyáte kiŋ ptáyela tokhíyotȟaŋ iyáyapi na waŋžíla éna nážiŋ čhaŋkhé hokšíla k’uŋ hé étkiya yá ké. Yuŋkȟáŋ tȟatȟáŋka k’uŋ, “Misúŋ, tókhel yaúŋka hwo? Nikȟúŋši thíla kiŋ etáŋhaŋ yahínapȟe uŋ heháŋtaŋhaŋ awáŋyaŋg čhičhúwa yeló. Hó eyá, míš-eyá líla iyótiyekiya waúŋ weló,” eyé. Tókhel mičhíŋča ób ní waúŋ kte kiŋ hé óhiŋniyaŋ awáčhaŋmi-he ló. Hó yuŋkȟáŋ kítaŋȟčiŋ tókheškhe ečhámuŋ kiŋháŋ óhiŋni wóyute bluhá kte kiŋ iyéwaye ló. Toháŋyaŋ waní kiŋ heháŋyaŋ makȟásitomniyaŋ tuktétu k’éyaš wóyute óta míčiyaŋkiŋ kte ló. Čha Misúŋ, yačhíŋ háŋtanš níš-eyá nikȟúŋši kičhí iyótiyeyakiye s’a k’uŋ tókhel wámaphike kiŋ iyéhaŋyaŋ wáphike-čhiyiŋ kte ló,” eyá ké.Hó čha hokšíla kiŋ heyá ké, “Tkȟá Čhiyé, lé nitúwe hwo?” eyá uŋkȟáŋ uŋmá kiŋ ayúptiŋ na, “Wáŋ, Misúŋ, ‘Iktó-Makȟásitomniyaŋ-Oyúmni’ eyá čhažéyatapi kiŋ hé lé miyé yeló. Na toháŋl tuwá atáwaya čháŋšna tókhel wačhíŋka ečhél wakhúwa yeló. Čha héčhe sakhíb uŋyíŋ kta iyéčheča yeló,” eyá ké. K’éyaš, hokšíla kiŋ heyá ké, “Wáŋ, Čhiyé, Uŋčí líla wičháyagnaye s’a kéya iwáhomaye ’uŋ. Eyá, nuphíŋ uŋyé kiŋháŋ, tuwá itázipa na wahíŋkpe mitȟáwa kiŋ lená yuhá kte ka?” eyá ké.Yuŋkȟáŋ Iktó: “Hó Misúŋ, háŋpa kiŋ hená glušlókiŋ na saŋní itázipa na wahíŋkpe kiŋ hená aíyaglaška yo. Héčhel nikȟúŋši kiŋ oníčile ú kiŋháŋ hená iyéyiŋ kte ló,” eyá ké. (Ičhíŋ hokšíla kiŋ lé išnála pȟatkáša háŋpa oháŋ škhé. Iyé anúŋwab tuwéni héčha yuhá šni.) Yuŋkȟáŋ, “Čhiyé, háŋpa kiŋ lená átaš naȟlóg-phičá šni naíŋš natȟéb-phičá šni kiŋ uŋ líla thewákiȟila yeló. Hó éyaš niyé ehé kiŋ ečhél waglúšlokiŋ kte ló,” eyíŋ na glušlókiŋ na itázipa kiŋ él aíyaglaškiŋ na wítaya kál ékignaka ké.Akhé Iktó: “Hó Misúŋ, iglúwiŋyeya yo. Čhaŋkpéškamakȟagle wiyóȟpeyatakiya étuŋwaŋ nayážiŋ na ištóyagmužiŋ kte ló. Huŋhuŋhí, Misúŋ, eháŋni waȟpániča-inít’e k’uŋ, letáŋhaŋ waná óhiŋniyaŋ tȟaló óta toháŋl yačhíŋka čhaŋ luhá kte ló. Oníhitikiŋ na nayápȟe šni háŋtaŋš čhačhípȟe kiŋ wówaš’ake waŋ bluhá kiŋ lé haŋké níš-eyá luhá kte ló,” eyá ké.Čha waná hokšíla kiŋ čhaŋkpéškamakȟagle inážiŋ uŋkȟáŋ Iktó-tȟatȟáŋka k’uŋ él ú ké. K’éyaš hokšíla kiŋ čhaŋtét’iŋs kič’úŋ na napȟé šni čha wáŋčag hé ičháphiŋ na kȟó éyaya ké. Yuŋkȟáŋ hokšíla k’uŋ Iktó kičhí iyáya ké. Waná íŋš-eyá pté kéčhiŋ éyaš leyá wakȟáŋȟ’aŋ kiŋ iyéčhetu šni ké. Čha Iktómi wótheȟi akhípȟa-ič’ila ké. “Hé! Misúŋ! Tákuwe wakȟáŋwaȟ’aŋ k’uŋ mayákiyušiča hwo?” eyíŋ na čhéya ké.Chaŋkhé hokšíla kiŋ khéya-há háŋpa k’uŋ okíhiŋ na itázipa wahíŋkpe kiŋ kȟó ikíkču na héčhena wiyóȟpeyatakiya Iktómi úŋyaŋ iyáya ké. Tȟéhaŋl yé šni ečhél wičháša waŋ líla háŋska čha tȟahénakiya ú čha waŋyáŋka ké. Ȟčeháŋl wakpála kiŋ etáŋhaŋ wičháša tȟókeča waŋ maštíŋčala há wapȟóštaŋ waŋ úŋ čha íŋš-eyá ú ké. “Misúŋ, tókhiya lá hwo, nišnála ȟčiŋ?” eyá čha hokšíla kiŋ, “Wáŋ, léčhi oyáte waŋ wiyóȟpeyata wičhóthi škȟá čha ektá wičháble ló,” eya ké. Íŋše hé waná Iktó é čha hí éyaš, “Wáŋ, Misúŋ, héčhiyataŋhaŋ lé waú čha sakhíb uŋyíŋ kte ló,” eyá ké…Hokšíla waŋ Pȟatkáša Háŋpa Ohé k’uŋ hé (okášpe yámni)Ȟčeháŋl wičháša waŋ líla háŋske uŋ hé waná hihúŋni kte. Yuŋkȟáŋ, “Misúŋ, wičháša waŋ ú kiŋ hé waŋláka hwo? Hé Anúŋg Ité eyápi kiŋ é yeló. Nakúŋš ‘Íya’ ečíyape ló,” Iktó eyá ké. Čhaŋkhé, “Čiyé, tákuwe hečíyapi he?” yuŋkȟáŋ, “Wáŋ Misúŋ, wičháša na pté kȟókȟo ál’ataya tȟebwíčhaye s’a čha hé uŋ etáŋhaŋ hečíyape ló,” eyá ké. Čha hokšíla kiŋ, “Čhiyé, héčheča háŋtaŋš, uŋkíye kȟó naúŋpčapi kte séče ló. Tókheškhe uŋȟ’áŋ yuŋkȟáŋ niúŋkič’iyiŋ kta hwo?” eyá ké.Yuŋkȟáŋ Iktó: “Híŋyaŋka yo. Tókȟa šni yeló, Misúŋ. Tuwá itóhewaya čhaŋ waȟmúŋǧe ló,” eyá ké. Wičháša kiŋ waná čhaglépi wikčémna wahéhaŋyaŋ ú kiŋ héhaŋni niyá čhaŋ nuphíŋ yačékček iwíčhaču ké. Waná hinážiŋ kiŋ él, Iktó: “Misúŋ, nitúwe hwo?” eyá yuŋkȟáŋ, “Wáŋ, lé ‘Í Mahél Wičhóthi’ ečíyapi k’uŋ hé lé miyé yeló,” eyá ayúpta ké. Yuŋkȟáŋ, “Misúŋ, tóhaŋ iníčhaǧa hwo?” Iktó eyá uŋkȟáŋ, “Wáŋ, makȟá kiŋ lé káǧapi uŋ héhaŋ míš-eyá makáǧape ló,” Iya kiŋ eyá ké.Héčhena, “Oháŋ! Waná nakéš wéksuye ló! Makȟá kiŋ lé wakáǧiŋ na waná miglúštaŋ yuŋkȟáŋ haŋké akáb iyáya čha uŋ tákula waŋ šíče ȟča čha wakáǧe ’uŋ…eháŋuŋ, hé niyé yeló. Héčhetu kiŋ uŋ, Misúŋ, iyógmus úŋ wo. Míš-eyá léčhel owákihi yeló,” eyíŋ na niyá čhaŋ iyéna Íya kiŋ yatíktitaŋ ahíyu ké. Čhaŋkhé Íya kȟokíphiŋ na “Čhiyé, héčhuŋ šni yo. Waní kte ȟčiŋ yeló,” eyá ké.Yuŋkȟáŋ Iktó ayúštaŋ na “Ečhá, úwa yo,” eyé. “Takúku kȟoúŋkipȟapi kiŋ hená uŋkóglakapi kte ’uŋ. Hokšíla, niyé nitȟókahe kte ló,” eyá ké. Čha hokšíla kiŋ waná heyá ké, “Hó Čhiyé, táku waŋžíla kȟowákipȟe kiŋ hé Uŋčí tȟa-názuŋspe uŋ hé é yeló. Hé uŋ lé iyótiyekiya makȟóskaŋl omáwani yeló. Toháŋl Uŋčí nazúŋspe kiŋ hé táku apáha čháŋšna tókhel niíč’iye wačhíŋ phičá šni yeló. Wáŋ, lečhála šúŋka waŋš theȟíla séča uŋkȟáŋ natá kaóȟpe ’uŋ. Tákuš isáŋm kȟokípȟe phičá ka,” eyá ké.“Hó, míš heháŋtu weló,” Iktó iš’óš’oye ȟčiŋ eyá ké. “Hó Misúŋ, táku kȟowákipȟa čha waná nayáȟ’uŋpi kte ló. Itȟó, tȟokéye láȟčiŋ akíš’api kiŋ kȟowákipȟe ló. Na heháŋl wagmúha kaȟlápi kiŋ hé. Na heháŋl hiŋháŋ hotȟúŋpi na čháŋčheǧa apȟápi na šiyótȟaŋka yažópi kiŋ hená iyúha kȟowákipȟe lo,” eyá ké.Héčhena Íya eyá ké; “Philámayaye ló, Čhiyé. Míš-eyá hená é ȟča čha kȟowákipȟe ’uŋ. Hená waŋží nawáȟ’uŋ háŋtaŋš, wáŋčag éš éna mat’íŋ kte ló,” eyá ké. Yuŋkȟáŋ Iktó, “Hó, waná oglág uŋkígluštaŋpe ló. Čha wičhóthi-ta uŋyáŋpi kte ló, líla lowáčhiŋ čha. Tkȟá, Misúŋ, niyé tȟóéyaš léna yaŋká yo. Kȟoháŋ hokšíla kiŋ kičhí mníŋ kte. Í kiŋ uŋčíkčik’alapi čha wól uŋyáŋpi na ičhúŋhaŋ tóna čhépapi kiŋ hená uŋníčičaȟniǧapi kte ló!” eyá ké.Íya héčhetula čhaŋkhé “Hó, hé ogná kte ló. Yaglípi kiŋháŋ ečháš iyúha akhé wičhóthi-ta uŋyáŋpi kte ’uŋ,” eyíŋ na ištíŋma čha iyáyapi ké. Héčheya hená Iktó tȟa-óyate čha kákhel ihúŋnipi kiŋ wáŋčagna wayáotȟaŋiŋ hiyáyapi. Na Íya kiŋ takúku kȟokípȟa kéye uŋ hená iyúha wítaya mnayáŋpi na waná glápi yuŋkȟáŋ wičháša tóna wičhíhakab yápi ké.Hó čha aínab enánakiya hená éwičhaglepi na kičhíšnala Íya ȟpáye kiŋ ektá khípi uŋkȟáŋ itúŋkab naíčabyeya ištíŋma ké. Í él eyokas’iŋpi naháŋ thezí kiŋ iyágleya waŋyáŋkapi yuŋkȟáŋ wičhótapi s’eléčheča naháŋ nakúŋ héčhiyataŋhaŋ wičháho líla tȟaŋíŋpi ké. Čhaŋkhé Iktó hokšíla kiŋ khíŋ na, “Misúŋ, niyé khuté yo,” eyá čha héčhe wahíŋkpe waŋží ektá égle na khuté yuŋkȟáŋ héčhena Íya kiktá íyotaka ké.Čhaŋkhé Iktó čhaŋȟpí waŋ ikíkču na “Waȟtéšni šíča, wanáyaȟ’uŋ šni yélakȟa, ništíŋma-he ló!” eyíŋ na yunážiŋkhiyiŋ na pasí áya ké, wičháša eyá ináȟma yaŋkápi k’uŋ héčhetkiya. Yuŋkȟáŋ Íya iȟát’iŋ na heyá ké; “Wáŋ, Čhiyé, túŋweni mat’íŋ kte šni yeló, pȟéta úŋpi šni háŋtaŋš. Áta čhignáyaŋpe ló. Nakúŋš ilémayaŋpi kiŋháŋ pȟéta kiŋ etáŋhaŋ takúŋl ȟčiŋ napsíl hiyú háŋtaŋš tuwá hé ičú kiŋháŋ íŋš-eyá t’íŋ kte ló; wičháša óta wičháwakte kiŋ hé uŋ. Čha tuwá takúŋl miyé etáŋhaŋ napsíl hiyú čha ičú háŋtaŋ, hé táku waštéwalake kiŋ hená íŋš-eyá waštélaka čha hé uŋ t’íŋ kte ló,” eyá ké.Heyáya yíŋ na ečhél wakpópȟaya iyáyapi ké. Yuŋkȟáŋ uŋgná tókhiyataŋhaŋ kiŋ iyúha waná awíčhahiyupi ké. Ȟláȟla kaȟlápi na čháŋčheǧa apȟápi na akíš’api na hiŋháŋ hotȟúŋpi na wayážopi kȟókȟo uŋ awíčhahiyupi čhaŋkhé Íya iyáye wačhíŋ tkȟáš oyúspapi na éna čhaŋksá, čhaŋȟpí, íŋyaŋ kȟókȟo kíčiuŋpi na kaȟúȟuǧapi škhé. Na heháŋl čháŋ wítaya égnakapi na él iléyapi. Čhaŋkhé waná líla ilé yuŋkȟáŋ pȟéta etáŋhaŋ wóyuha iháŋkeya waštéšte kiŋ iyúha napsípsil hiyú éyaš Iktó waŋžíla kayéš ičú šni wičháši na aéyapaha wičháši; tuwé waŋží takúŋl ȟčiŋ ičú kiŋ wáŋčagna t’íŋ kte kiŋ hé iwáhowičhayapi škhé.Íya ktépi šni kiŋ heháŋyaŋ líla oyáte óta tȟebwíčhaya škhé. Íŋše ktépi hetáŋhaŋ oyáte kiŋ nakéš iglúotapi. Hé itȟókab waná oyáte kiŋ wičhóta áyapi čháŋšna Íya el hiyú na paháhayela tȟebwíčhayiŋ na hé uŋ oyáte kiŋ óhiŋni čónalapi kȟá škhé.Hó čha hokšíla kiŋ waná Iktó kičhí wičhóthi-ta khí na léčhuŋ-s’e Iktó kíčiyatȟaŋiŋ škhé: “Hó, waná letáŋhaŋ wókȟokipȟe waníčiŋ kte ló. Hokšíla kiŋ lé waná očháštȟuŋke ló. Lé ‘Pȟatkáša Háŋpa Oháŋ’ ečíyapi kte ló. Čha tȟokátakiya lé wačhíŋyayapi kte kiŋ é yeló. Itázipa na wahíŋkpe kȟó iyáyustag yuhá kiŋ hená é čha uŋ wayátapi kte ló. Na hená uŋ oyáte čhiŋčápi kiŋ ičháǧapi kte ló. Hokšíla kiŋ lé waná itázipa, wahíŋkpe kȟó ničáhipe ló!” Iktó eyá oyáte kiŋ owíčhakiyaka škhé.Hé uŋ etáŋhaŋ Lakȟóta Oyáte kiŋ toháŋtaŋ kiŋ itázipa na wahíŋkpe kiŋ hená wačhíŋyaŋpi na uŋ wóyute ičúpi na iglúotapi na šna niíč’iyapi škhé. Heháŋyela oíhaŋke.Iktómi Tȟáhča-Hokšíla kiŋ KtéAkhéš Iktó-wičhášašni kiŋ kákhena ománi-haŋ yuŋkȟáŋ tȟáȟča-hokšíla waŋ itázipa wahíŋkpe kȟó líla waštéšte čha yuhá yaŋká-haŋ čhaŋkhé él inážiŋ ké. Yuŋkȟáŋ Iktó heyá ké, “Huŋhuŋhé, tókhe, Misúŋkala, hé niyé-la so? Wahíŋkpe waštéšte luhá yeló. Pazó yetȟó, Misúŋ. Iwáŋblaka wačhíŋ ’uŋ,” eyá ké.Hó čha úŋš-uŋmakečiŋ Iktó iyówiŋkhiya čhaŋkhé wahíŋkpe na itázipa k’uŋ hená kȟó ičú na yuhá yaŋkíŋ na uŋgnáhela oȟ’áŋhaŋhaŋ s’e wahíŋkpe waŋ ektá égle na heyá ké, “Éš tók, Misúŋ? Uŋgnáš tuktél niwáŋkȟala séče ’uŋ. Wičháša iyúha tuktél wáŋkȟalapi ’uŋ,” eyá yuŋkȟáŋ, “Háŋ, nawáte kiŋ lél mawákȟala k’uŋ,” eyá ké.Wáŋčagna Iktó tákeyešni wahíŋkpe kiŋ nawáte kiŋ aglé yúziŋ na khuté čha tȟáȟča-hokšíla k’uŋ t’á iyáya ké. Yuŋkȟáŋ Iktómi pahí na k’íŋ na čhaŋ-ówaštečaka waŋží olé ománi ké. Kál taŋyáŋ s’eléčheča čha él aí naháŋ pȟátiŋ na tȟaló kiŋ haŋké čheúŋpa ké.Ičhúŋhaŋ yaŋké kiŋ iwáŋkab čháŋ núŋm tȟaté čhaŋ iyéna íčhičakiŋza-haŋ čha Iktó tokhéčhačha lowáŋ wačhíŋ khéš onáȟ’uŋ šilyápi ké. Lowáŋ-phičá šni čha héčhetu khéš ištíŋmiŋ kta khúl iyúŋke éyaš akhéš kaȟíča-haŋpi čha óhaŋketa heyá ké, “Misúŋ, iníla yaŋkápi ye. Héčhanuŋpi kiŋ uŋ ókinaš úŋtȟuŋnič’iyapi kta načhéče ló,” eyá ké.Héčhel iwáhowičhaye k’éyaš naháŋȟči héčheča čha haŋkéya ektá iyáli na yukhínuŋkȟaŋ wičháyus wačhíŋ ȟčeháŋl napé kiŋ anáǧibyapi na uŋ tókȟa ikíkču šni ké. Čha čhaŋwáŋkal yaŋkíŋ na “Wáŋ, misúŋ, amáyuštaŋpi-la yo. Wičhášapi šni yeló! Ówehaŋhaŋpi-la s’a kiŋ waná akhé!” eyáya-kel wičháyaečheča wačhíŋ na šna heháŋl napé kiŋ glutíktitaŋ khéš sutáya anáǧipa ké.Íyečhala tȟokȟála eyá tókhi yápi na iyópteya hiyáyapi kte éyaš hóyewičhakhiyiŋ na “Misúŋ, hél yápi šni yo,” eyé. “Hél tȟaló eyá čhewáuŋpa-he. Áta héčhekčhe yaȟ’áŋpika čha uŋgnáš tȟebmáyakhiyapi kte ló,” eyá ké. Wičhákičho iyéčhel heyá čha áta kawíŋȟ hiyúpi na tȟaló k’uŋ áškaŋ šni s’e tȟebyá iyéyapi ké, haŋké špáŋ šni kiŋ hé kȟó.Waná tȟaló kiŋ áta henála čha iyáyapi ȟčeháŋl čháŋ k’uŋ hená khinúŋkȟaŋkiya iyáya čhaŋkhé napé kiŋ ikíkču na khúya glí ké. Éyaš waná tȟaló kiŋ henákičila čha, “Hehehí, misúŋ tȟaló kiŋ átaya tȟebmákhiyape ló,” eyíŋ na líla ločhíŋ čha tȟóél wóyute kiŋ owé kičhéya-haŋ škhé. Čhéya-haŋ yuŋkȟáŋ uŋgná tȟáȟča pȟá kiŋ éna ayúštaŋpi čha waŋyáŋg hiŋgníŋ na tȟanásula mahél úŋ kiŋ čhíŋ.“Hená éčuȟčiš wátiŋ kte ló,” eíč’iyiŋ na ičú wačhíŋ k’éyaš oȟlóka kiŋ očík’ala čha napé kiŋ okíphi šni. Héčhetu khéš zuzéča ič’íčhaǧiŋ na oȟlóka čík’ala uŋ hé ogná mahél iyáyiŋ na héčhiya yuphíya tȟanásula ímnaič’iye. Líla napíŋ na oyúl wašté čha oȟ’áŋkȟoya tȟebyá iyéye.Waná glináphiŋ kta uŋkȟáŋ – hoští! – líla wóte kiŋ uŋ pȟá kiŋ líla tȟáŋka čha okíphi šni čhaŋkhé tókȟani gličú šni čha éna ȟpáyiŋ na akhé čhéya-haŋ ke. Asnísnikiya hóyeyiŋ na akhé šna čhéye k’éyaš tuwéni naȟ’úŋ šni ké.Óhaŋketa pȟakás’iŋ wačhíŋ yuŋkȟáŋ leyáš tȟáȟča pȟá kiŋ líla kap’óžela čha iyáyustag nážiŋ hiyáyiŋ na íŋyaŋg yá yuŋkȟáŋ uŋgnáhelaka táku waŋ sutá čha iwóȟtaka ké. “Nitúwe hwo?” eyá iyúŋǧa yuŋkȟáŋ, “Wazí miyé yeló. Čhúŋtheȟika kiŋ léčhiya imáčhaǧe ló,” eyá ké.Akhé hetáŋhaŋ íŋyaŋkiŋ na akhé táku waŋ sutá čha iwóȟtag inážiŋ ké. “Hó, níš, nitúwe hwo?” eyá yuŋkȟáŋ “Wáŋ, lé pséȟtiŋ miyé yeló. Mni-íkhiyela ečé imáčhaǧe ló,” eyá ké. Čha Iktó héčhiŋ, “Oháŋ čha héčhetu héčiŋhaŋ, mni-íkȟaŋyela waúŋ itéke ló,” ečhíŋ yuŋkȟáŋ ȟčeháŋl mayá kiŋ naóspa iyéyiŋ na ohíŋȟpaya ké.Héčhi hukhúta mní ohíŋȟpaya čha héčhena onúŋwaŋ úŋ ké. Hetáŋhaŋ wakpá kiŋ opȟáya nuŋwáŋ yá ké. Yuŋkȟáŋ uŋgnáhela wakhúl wičháša eyá waŋyáŋkapi na ayúta inážiŋpi ké. Waŋží heyé, “Waŋyáŋkapi yetȟó. Ká táku waŋ nuŋwáŋ hiyáye kiŋ hé wičháša s’eléčheča ’uŋ,” eyá yuŋkȟáŋ waŋží íŋš, “Hóȟ, wáŋ k’éya, hé tȟáȟča yeló. Miyéš héčhel waŋbláke ’uŋ,” eyá ké.Ahóyekičhiyapi kiŋ ičhúŋhaŋ khiyéla hiyáya čha “Tȟáȟča, léčhiya ú uŋtȟó!” eyá hóyekhiyapi ké. Líla kipáŋpi škȟá Iktó átaš nawíčhaȟ’uŋ šni iyéčhel iyé kȟápi šni s’e hiyáya ké. Héčhetu khéš mní kiŋ él iyópsičapi na étkiya nuŋwáŋ yápi ké. Úpi waŋwíčhayaŋka čha naphíŋ na óhuta uŋmá ečhétkiya tókhel okíhika nuŋwáŋ yá ké.Héčhuŋ na héčhiyataŋhaŋ mayá glihéya kiŋ húte ektá íŋyaŋ tȟáŋka waŋ hé éyaš haŋkéya mni-máhel he. Iktó naháŋȟči tȟáȟča pȟá k’uŋ hé pȟóštaŋ úŋ na ečhél nuŋwáŋ čha waŋyáŋka okíhi šni. Hó čha héčhetkiya tókhel okíhi šičáwačhiŋ nuŋwáŋ yíŋ na uŋgná íŋyaŋ uŋ hé t’osyéla iwóto čhaŋkhé tȟáȟča pȟá k’uŋ áta waštéyela wobléča ké.Héčheš Iktó waná akhé niíč’iyiŋ na wičháša kaȟyá óhuta kiŋ ektá khiyáli na hél nážiŋ ké. Na étkiya ohítiyela nuŋwáŋpi kiŋ hená iwíčhaȟat’a škhé. Hótȟaŋkaya iwíčhaȟat’iŋ na oíwičhaȟaȟa škhé. Čhaŋkhé wakhúl wičháša kiŋ Iktó wičhágnaye kiŋ akíblezapi naš kawíŋǧapi škhé.“Hó, íŋš ektáŋ ȟčiŋ, tókhel ȟ’aŋ-phíča šni ’uŋ,” eyápi. “Héktakiya nuŋwáŋ uŋkhíyuweǧapi kte ló. Waná akhé hé Iktó é čha uŋgnáyaŋpe ló. Čha kawíŋǧa po,” eyápi na úpi k’uŋ héčhetkiya íčhičawiŋ nuŋwáŋ khiglápi škhé. Heháŋyela oíhaŋke.﻿2/27/1973Lakȟóta Nawíčhakičižiŋpi Okȟólakičhiye (AIM) Čhaŋkpé Ópi ektá ípi na éna iglóničapi.2/28/2013Sápa Úŋ Waníkiya Tȟúŋpi Wičálapi Okášpe Itȟáŋčhaŋ kiŋ, Pope Benedict ečíyapi kiŋ hé, enákiye. 1415 heháŋtaŋhaŋ Sápa Úŋ Itȟáŋčhaŋ waŋžíni héčhuŋ šni.2/29/1940Ótȟokaheya hásapa wíŋyaŋ waŋ Oscar eyápi waŋ ohíič’iye. Hattie McDaniel Gone with the Wind él "Mammy" škáte.  3/1/1953Joseph Stalin, Soviet itȟáŋčhaŋ kiŋ, wanáǧiktepi na áptaŋye. Hetáŋhaŋ tópa-čhaŋ yuŋkȟáŋ t’é.3/2/1962Tȟabškáta wičháša waŋ Wilt Chamberlain ečíyapi čha oškáte waŋžíla él wóiglamna opáwiŋǧe káǧe. Hé itȟókab tuwéni henákeča ihúŋni šni.3/3/2005Steve Fossett ečíyapi waŋ kiŋyékhiyapi waŋ makȟá aóhomni išnála kiŋyékhiyiŋ na wáŋčala ešá wígli ognáke šni. 3/4/1837Otȟúŋwahe tȟáŋka waŋ Chicago eyápi kiŋ hé ótȟokaheya yusútapi 3/5/1770Boston Wičhákasotapi eyápi kiŋ hé: Boston él, Šagláša Akíčhita eyá Míla Háŋska ikčéka záptaŋ kat’íyewičhayapi. Hetáŋhaŋ waníyetu záptaŋ yuŋkȟáŋ okíčhize tȟáŋka waŋ hiyú kte.3/6/1836Alamo Okíčhize kiŋ: Texas akíčhita iyéčhiŋka ópȟa opáwiŋǧe sáŋm wikčémna šaglóǧaŋ sáŋm šakówiŋ akíčhita čhúŋkaške él iglóničapi. Akéyamni-čhaŋ heháŋyaŋ Spayóla akíčhita kȟoktópawiŋǧe yámni onážiŋwičhayapi na aóglutȟewičhayapi na hé aŋpétu kiŋ étȟawičhakpapi na wičháktepi na akíčhita čhúŋkaške kiŋ wičhákhipi.3/7/1965Aŋpétu Wakȟáŋ Wé Okáȟtaŋpi: Alabama ektá, čhaŋksáyuha kiŋ Hásapa opáwiŋǧe šákpe naíč’ižiŋpi kta khiwítayapi čha iyáwičhaȟpayapi na úŋtȟuŋwičhayapi naíŋš wičhákat’api.3/8/1782Gnadenhutten, Ohio ektá, Míla Háŋska akíčhita ikčéka eyá ikčé wičháša na ikčé wíŋyaŋ (Lenape Oyáte etáŋhaŋ) wikčémna napčíyuŋka sáŋm šákpe wičháktepi. Lakȟóta tȟókeča eyá wašíču kiŋ ahítȟawičhakpa-haŋpi éyaš Lenape kiŋ wal’íyopȟewičhayapi. Lé “Gnadenhutten Wičhákasotapi” eyápe ló. 3/9/1916Spayóla Oyáte Wóitȟaŋčhaŋ Iȟpékiyapi: Pancho Villa, zuyá itȟáŋčhaŋ kiŋ, zuyá wičháša opáwiŋǧe záptaŋ awíčhayiŋ na otȟúŋwahe waŋ Columbus, NM eyápi kiŋ hé tȟakpé aí. 3/10/1876Alexander Graham Bell ótȟokaheya ȟčiŋ omás’apȟe uŋ tuwá kaíyuzeya mas’ákipȟe. Kičhí wówaši ečhúŋ waŋ thiúŋma-ta yaŋká čha kiyúȟla na “Mr. Watson, hiyú yetȟó, waŋčhíyaŋka wačhíŋ yeló,” eyé.  3/11/1824Tȟuŋkášilayapi Lakȟóta Awáŋyaŋka Okȟólakičhiye (BIA) kiŋ ótȟokaheya káǧapi. 3/12/1894Mississippi él, mnikápȟopapi okáǧe waŋ “Coca-Cola” eyápi kiŋ hé ótȟokaheya káǧapi na wíyopȟeyapi.3/13/1697Guatemala ektá, Spayóla-Wašíču oyáte kiŋ Maya oyáte kiŋ wičháktepi, na otȟúŋwahe waŋ eháke gluhápi kiŋ wičhákhipi.3/14/1879Albert Einstein, wapásika očháštȟaŋiŋ kiŋ, tȟúŋpi.3/15/44BCJulius Caesar, Roman itȟáŋčhaŋ kiŋ, čhapȟápi na ečhél ktépi. Tȟakȟólaku é na ób wówaši ečhúŋ kiŋ épi čha héčhuŋ.3/16/1968Vietnam Okíčhize: My Lai Wičhákasotapi eyápi kiŋ hé: Míla Háŋska akíčhita okášpe waŋ Vietnamese wičhóthi waŋ étȟakpapi na opáwiŋǧe tóna wičhákasotapi, wíŋyaŋ na wakȟáŋyeža kȟóya.3/17/1992Hásapa Makȟóčhe Itókaǧata él, oyáte kiŋ wówapi iyóȟpekiyapi na hásapa na wašíču oyáte kiŋ henáuŋs tȟéhaŋ kakhínuŋkȟaŋkiya úŋpi k’uŋ kpažúžupi na éeye ákhilečhelya wóiwaža yuhápi kta wóštaŋpi.3/18/1959Dwight D. Eisenhower, Míla Háŋska tȟuŋkášilayapi kiŋ, wóopȟe waŋ čhaž’óigwa na ečhél iyópteye; héčhel Hawai’i makȟópašpe iwíkčemna záptaŋ kta yusúta.3/19/1918Tȟuŋkášilayapi Omníčiye kiŋ wóštaŋpi na mázaškaŋškaŋ okášpe káǧapi na nakúŋ wétu na ptaŋyétu čhaŋ mázaškaŋškaŋ yutȟókečapi wičhóȟ’aŋ kiŋ ótȟokaheya káǧapi.3/20/2003Čhasmú Makȟóčhe Okíčhize ičínuŋpa kiŋ iyáye. Míla Háŋska Makȟóčhe na Australia na Poland ótȟokaheya Iraq ektá tȟakpé ípi.3/21/1413Šagláša Makȟóčhe ektá, Henry Ičízaptaŋ watȟéšlagkičatȟuŋpi na wičhášayatapi káǧapi.3/22/1621Plymouth Wičhóthi ektá, Massasoit – Wampanoag Oyáte itȟáŋčhaŋ kiŋ – wašíču kiŋ (“Pilgrims”) ób tȟoká wólakȟota káǧe.3/23/1806Lewis na Clark, waátuŋwaŋ wičháša kiŋ, wiyóȟpeyata mniwáŋča kiŋ ektá ihúŋnipi na kawíŋȟ khiglápi, tȟa-wíčhaša kiŋ ób.3/24/1958Elvis Presley, lowáŋ wičháša kiŋ, čhažé kaȟníǧapi na akíčhita káǧapi.3/25/1947Elton John – lowáŋ wičháša na olówaŋ káǧa na čhaŋyúkiza wičháša kiŋ – tȟúŋpi.3/26/1827Ludwig van Beethoven – olówaŋ káǧa na čhaŋyúkiza wičháša kiŋ – wičhóni ékignake.3/27/1886Geronimo, Apache zuyá itȟáŋčhaŋ kiŋ, tȟéhaŋ Míla Haŋská akíčhita kiŋ wičhákhize k’uŋ iyénayiŋ na ič’íč’u. Héčhel Apache Okíčhize eyápi kiŋ inážiŋ.3/28/1979Makhíyutȟapi Yámni Wíta: Wókaza wakȟáŋgli Káǧa Othí waŋ nakȟáta sáŋm iyéič’iyiŋ na toháŋyaŋ šló. Itȟáŋokšaŋ tȟuŋkášilayapi kiŋ oyáte kiŋ iyáyewičhayapi.3/29/2014Šagláša Makȟóčhe ektá ótȟokaheya wóopȟe ogná wičháša kiŋ hiŋgnátȟuŋpi na wíŋyaŋ kiŋ tȟawíčutȟuŋpi okíhipi.3/30/1981Wičháša waŋ Tȟuŋkášilayapi Ronald Reagan kat’íyeye-wačhíŋ ó na nakúŋ wičháša núm kȟó wičháo. Éyaš Reagan kté šni, na oyúspapi.3/31/1959Dalai Lama iáketopa kiŋ Tibet etáŋhaŋ naphíŋ na Indian oíčaǧo kiŋ ópta iyáye. Hél oónakižiŋ waŋ k’úpi na ečhél akšížapi.4/1/1999Uŋčíyapi Makȟóčhe tȟuŋkášilayapi kiŋ wazíyata laȟčiŋ makȟóčhe waŋ pašpápi na Ikčé Oyáte kiŋ yuháwičhakhiyapi, “Nunavut” eyápi.4/2/1902Ótȟokaheya itówapinaškaŋškaŋ othí waŋ yuǧáŋpi – “Wakȟáŋgli Owápazo Thípi” eyápi – Los Angeles ektá.4/3/1974Khéya Wíta él wiyóhiyaŋpata wamníyomni líla óta (“wičhákaȟwoka” eyápi héčha) kaíčhaǧe. Na hená tuwá opáwiŋǧe yámni akézaptaŋ wičhákte, na kȟoktópawiŋǧe záptaŋ sáŋm opáwiŋǧe záptaŋ úŋtȟuŋwičhaye.4/4/1968Wašíču waŋ James Earl Ray ečíyapi čha Martin Luther King, Jr. kat’íyeyiŋ na íyečhana t’é.4/5/1614Virginia makȟópašpe ektá Ikčé Wíŋyaŋ waŋ Pocahontas ečíyapi čha ská wičháša waŋ John Rolfe ečíyapi čha hiŋgnátȟuŋ.4/6/1909Wičháša núŋm (Robert Peary na Matthew Henson ewíčhakiyapi) ótȟokaheya makȟásitomni Wazíyata Iháŋke ektá ihúŋnipi.4/7/1805Lewis na Clark épi na tȟawíčhaša kiŋ Miwátani wičhóthi etáŋhaŋ iyáyapi na akhé wiyóȟpeyatakiya Mnišóše Wakpá ogná ománipi.4/8/1954Hebláska Čhehúpa, Saskatchewan (Uŋčíyapi Makȟóčhe) iwáŋkab, kiŋyékhiyapi núŋm kahíŋȟpekičhiyapi na wikčémna yámni sáŋm šakówiŋ t’ápi.4/9/1867Míla Háŋska Tȟuŋkášilayapi Tȟómničiye kiŋ wóštaŋpi ečhíyataŋhaŋ Alaska makȟóčhe kiŋ Russia aópȟetȟuŋpi.4/10/1912Mniwáŋča wáta tȟáŋka waŋ, “Titanic” eyápi kiŋ hé, ótȟokaheya wáta oínažiŋ etáŋhaŋ iyáyiŋ na Míla Háŋska tȟamákȟočhe étkiya yé. Tóhaŋni ihúŋni kte šni.4/11/1968Tȟuŋkášilayapi Lyndon Johnson wóopȟe waŋ čhaž’óigwa na ečhél yusúta. Héčhel wašíču kiŋ hásapa kiŋ pahúkhul wičháyuzapi okíhipi šni wasúwičhakhiyapi.4/12/1945Tȟuŋkášilayapi Franklin Roosevelt t’á čha tȟuŋkášilayapi íyokhihe – Harry Truman – óštaŋ itȟáŋčhaŋ káǧapi.4/13/1970Wičháȟpi wáta waŋ Apollo Iákeyamni eyápi čha Haŋhépi Wí ektá yá háŋl imáhel waníya ognáke waŋ uŋgnáhelaka napȟópiŋ na él ománi kiŋ hená wókȟokipȟeya iȟpéwičhaye.4/14/1865Owápazo thípi ektá wičháša waŋ John Wilkes Booth ečíyapi čha Tȟuŋkášilayapi Abraham Lincoln khuté na ó.4/15/1912Mniwáŋča wáta tȟáŋka waŋ, “Titanic” eyápi kiŋ hé, čháǧa wíta waŋ kahíŋȟpeyiŋ na hetáŋhaŋ oápȟe núŋpa yuŋkȟáŋ mnimáhel okáspa iyáye. Kȟoktópawiŋǧe sáŋm opáwiŋǧe záptaŋ t’ápi.4/16/1963Martin Luther King, Jr. okáške thípi él yaŋkíŋ na “Birmingham Okáške Thípi Etáŋhaŋ Wówapi Owáwa” kiŋ owá na yuótȟaŋiŋ.4/17/2014NASA tȟa “Kepler” mas’íwaŋyaŋke tȟáŋka kiŋ ótȟokaheya wičháȟpi tȟókeča waŋ él wamákȟa waŋ Makȟá kiŋ lé íŋskokeča čha aóhomni yá čha iyéye.4/18/1906Makȟáčhaŋčhaŋ waŋ é na pȟéta tȟáŋka waŋ San Francisco otȟúŋwahe kiŋ haŋké áta iháŋgye, na óta t’ápi.4/19/1993Kiŋyékhiyapi waŋ Iowa él makȟá kiŋ kahíŋȟpeyiŋ na šaglóǧaŋ t’ápi, na waŋží South Dakota makhítȟaŋčhaŋ George Mickelson é.4/20/1999Columbine Owáyawa Waŋkátuya ektá sémni núm ób wayáwa na waúŋspekhiye óta wičhákhutepi. Akéyamni kat’íyewičhayapi na wikčémna núŋpa saŋm waŋží wičháopi, na heháŋl ič’íktepi.4/21/1934Wašíču wakȟáŋ waŋ Loch Ness ektá mniwátu tȟáŋka waŋ itówapi ičú kéyiŋ na itówapi kiŋ wótȟaŋiŋ wówapi él yuótȟaŋiŋ. (Itȟáhena waníyetu óta yuŋkȟáŋ wičákȟe šni čha íyašlalyapi.)4/22/1945Adolf Hitler makȟá mahél ináȟma úŋ háŋl, okíyakapi na Soviet akíčhita kiŋ aú na Iyášiča kiŋ onážiŋyaŋ awíčhaupi kéyapi, čha ič’íkte kta načhéča kéya owíčhakiyake.4/23/2005Ótȟokaheya YouTube itówapinaškaŋškaŋla waŋ káǧapi na yuótȟaŋiŋpi. “Lé miyé, wamákȟaškaŋ okáške ektá waúŋ” eyápi.4/24/2005Ótȟokaheya wapásika eyá šúŋka waŋ iyéčheȟčiŋ káǧapi. “Snuppy” eyá čhaštȟúŋpi.4/25/2015Baltimore otȟúŋwahe ektá čhaŋksáyuha kiŋ hásapa wičháša waŋ Freddie Gray ečíyapi čha oyúspapi na kašká yaŋké kiŋ ičhúŋhaŋ t’é. Óta lé ačháŋzekapi na ok’óke. Húŋȟ wawíhaŋgya ománipi, na óta owíčhayuspapi.4/26/1803Siháŋska Makȟóčhe iwáŋkab wakȟáŋ woȟpá waŋ napȟópiŋ na obléčela kȟoktópawiŋǧe tóna makȟáta hiŋȟpáye. Héčhel wašíču wapásika kiŋ wakȟáŋ woȟpá kiŋháŋ ótȟokaheya okáȟniȟ áyapi.4/27/1986Chernobyl ektá wókaza wakȟáŋgli okáǧe thípi waŋ napȟópiŋ na haŋkéya šló ahí kiŋ íyohakab, wičhóthi na otȟúŋwahe éya itȟáŋokšaŋ yaŋké kiŋ etáŋhaŋ oyáte kiŋ napȟéwičhayapi, líla wókȟokipȟeka čhaŋkhé.4/28/1967Vietnam Okíčhize: Napé-uŋ-kičhízapi wičháša waŋ Muhammed Ali ečíyapi kiŋ hé akíčhita káǧapi kte kiŋ hé wičála šni čha wóohiye é na kȟaŋsú kiŋ khípi.4/29/1992Los Angeles ektá čhaŋksáyuha eyá Rodney King íčat’a kaílelepi kiŋ hená owáyasu él iyáuŋpephiča šni kéyapi yuŋkȟáŋ áta ok’óke. Óta wóčhaŋzeka uŋ wawíhaŋgyapi na thikáȟlokapi na waíič’ikčupi, na íčhignuniyaŋ wikčémna záptaŋ sáŋm yámni t’ápi.4/30/1803Kȟoktášiča akézaptaŋ uŋ Míla Háŋska tȟuŋkášilayapi kiŋ Louisiana Makȟóčhe eyápi kiŋ hé opȟétȟuŋpi, na ečhél Míla Háŋska makȟóčhe kiŋ líla yutȟáŋkapi.5/1/1956Jonas Salk pȟežúta čhapȟápi waŋ káǧe, polio eyápi kiŋ hé anáptelyiŋ kta čha, yuŋkȟáŋ lé aŋpétu kiŋ yuóbleče.5/2/2011Osama bin Laden – Čhasmú Makȟóčhe wičháša waŋ wóoyusiŋka na wókhipažiŋ uŋ Míla Háŋska Oyáte líla óta t’ewíčhaye k’uŋ hé – Pakistan él akíčhita iyéyapi na kat’íyeyapi.5/3/1963Birmingham, Alabama ektá hásapa oyáte kiŋ naíč’ižiŋpi na čhaŋkú él hótȟaŋiŋpi yuŋkȟáŋ čhaŋksáyuha kiŋ anáwičhaptapi kte ȟčiŋ íčat’a wičhákhuwapi, čhaŋksá na pȟelkásni mniínasliye na čhaŋksáyuha šúŋka očhíŋšiča uŋ. Óta wičhítenaškaŋškaŋ él lená waŋyáŋkapi na áta tȟaŋságt’api. 5/4/1970Vietnam Okíčhize: Ohio thiyáta akíčhita kiŋ Kent State Owáyawa Waŋkátuya ektá yewíčhayapi na wayáwa eyá wakhípažiŋpi na uŋ hótȟaŋiŋpi čha wičhákhutepi. Tópa wičháktepi na nakúŋ napčíyuŋka wičháopi.5/5/1877Míla Háŋska akíčhita kiŋ líla Tȟatȟáŋka Íyotaka na tȟóyate kiŋ naǧíyewičhayapi na theȟíya wičhákhuwapi čha Uŋčíyapi Makȟóčhe ektá wičhágloi na éna iglóničapi.5/6/1877Mnináblaska él, Paháska Oyáŋke ektá Tȟašúŋke Witkó nakéš ic’íc’u na Míla Háŋska akíčhita kiŋ wayáka ičúpi, tȟawát’elye šni éyaš.5/7/1986Uŋčíyapi Makȟóčhe wičháša waŋ Patrick Morrow ečíyapi čha ȟé šakówiŋ makȟásitomniyaŋ iháŋkeya waŋkálkatuya kiŋ iyúha iyáli. (Lé aŋpétu kiŋ ičíšakowiŋ kiŋ iyáhe.)5/8/1973Wikčémna šakówiŋ sáŋm waŋží čhaŋ heháŋyaŋ Lakȟóta Nawíčhakičižiŋ Okȟólakičhiye (AIM) kiŋ Čhaŋkpé Ópi él iglóničapi k’uŋ waná heháŋyela, na él ópȟapi kiŋ óta ȟčiŋ ič’íč’upi.5/9/1887“Buffalo Bill” Cody tȟa wópazo (“Wiyóȟpeyata Watȟógla Wópazo” eyápi kiŋ hé) ótȟokaheya yuǧáŋ, Šagláša Otȟúŋwahe Tȟáŋka él.5/10/1869Mázačhaŋku waŋ wiyóhiyaŋpataŋhaŋ káǧapi na uŋmá wiyóȟpeyataŋhaŋ káǧapi kiŋ kítaŋȟčiŋ yuwáŋžilapi na ečhél yuštáŋpi, Utah makȟópašpe él, “wihúŋpaspa mázaskazi” eyápi kiŋ uŋ íčhiyokhiheyapi.5/11/1846Míla Háŋska Tȟuŋkášilayapi James Polk zuyá wóštaŋpi waŋ iyópteyiŋ na ečhél Míla Háŋska oyáte kiŋ Spayóla Makȟóčhe azúyapi.5/12/1965Soviet wičháȟpi wáta waŋ Luna Záptaŋ ečíyapi čha haŋhépi wí kiŋ kahíŋȟpeye.5/13/1989Pȟečhókaŋ Haŋska wayáwa óta Tiananmen Hóčhoka él khiwítayapi na akíȟ’aŋič’iya iglóničapi. Tȟuŋkášilayapi kiŋ khipážiŋpi.5/14/1973Míla Háŋska Oyáte kiŋ wičháȟpi oínažiŋ tȟokáhe kiŋ káǧapi, na “Skylab” eyá čhažéyatapi, na makȟá kiŋ aóhomnikhiyapi.5/15/1928Itówapi naškáŋškaŋyaŋpi waŋ Mickey Mouse ečíyapi kiŋ hé ótȟokaheya yutȟáŋiŋpi, wópazo waŋ “Plane Crazy” eyápi čha él.5/16/1843Čhaŋpágmiyaŋpi óta Missouri etáŋhaŋ ówečhiŋhaŋ wiyóȟpeyatakiya iyáyapi, wiyóȟpeyata mniwáŋča kiŋ ihúŋni wačhíŋpi kta čha, na oyáte kȟoktówawiŋǧe él ópȟapi. Hé ótȟokaheya héčhel ománipi.5/17/1954Míla Háŋska Owáyasu Waŋkátuye Ȟčiŋ kiŋ ówaŋžila wóštaŋpi naháŋ wašíču wayáwa na hásapa wayáwa kiŋ kakhínuŋkȟaŋ wayáwapi kiŋ hé wašté šni, na ée íčhičahiya wayáwapi kta iyéčheča kéyapi. Hé “Brown v. Board of Education Wóštaŋpi” eyápe ló.5/18/1980Washington ektá Ȟeíle waŋ Mount St. Helens eyápi kiŋ hé napȟópe, na uŋ wikčémna záptaŋ sáŋm šakówiŋ wičhákte na líla wawíhaŋgye – čhúŋšoke tȟaŋkíŋkiŋyaŋ na blé kȟó iháŋgye.5/19/1962New York Otȟúŋwahe ektá tȟúŋpi aŋpétu kičhíčhopi tȟaŋka waŋ Tȟuŋkášilayapi John F. Kennedy úŋ tȟáŋtaŋhaŋ yuhápi, na él Marilyn Monroe aŋpétu tȟúŋpi olówaŋ kiŋ kilowaŋ. 5/20/1932Kiŋyékhiyapi kaȟápa waŋ, Amelia Earhart ečíyapi kiŋ hé Uŋčíyapi Makȟóčhe etáŋhaŋ kiŋyáŋ iyáye, mniwáŋča kiŋ wiyóhiyaŋpatakiya iyúweǧiŋ kta čha. Hé ótȟokaheya wíŋyaŋ waŋ išnála inážiŋ-šni mniwáŋča tȟáŋka kiŋ kiŋyáŋ iyúweǧe.5/21/1980Itówapinaškaŋškaŋ waŋ “Wičháȟpi Okíčhize Ičízaptaŋ: Wókičhuŋze Tȟáŋka kiŋ Watȟókič’uŋ” eyápi kiŋ hé ótȟokaheya yuóblečapi.5/22/1960Makȟáčhaŋčhaŋ waŋ 9.5 iyútȟapi čha Chile makȟóčhe ektá táku óta iháŋgye. Leháŋhuŋniyaŋ makȟáčhaŋčhaŋ iyótaŋ waš’aka čha wapásika kiŋ iyútȟapi.5/23/1945Makȟásitomniyaŋ Okíčhize Ičínuŋpa: Iyášiča akíčhita itȟáŋčhaŋ, Heinrich Himmler ečíyapi kiŋ hé, ič’íkte, Wiyóȟpeyata Okȟólakičhiye kiŋ wayáka ičúpi kiŋ íyohakab.5/24/1626Wašíču waŋ Peter Minuit ečíyapi čha wíta tȟáŋka waŋ “Manhattan” eyápi čha ikčé oyáte eyá hél oúŋyaŋpi kiŋ líla wašágyela aópȟewičhatȟuŋ. Hetáŋhaŋ waníyetu tóna yuŋkȟáŋ hél otȟúŋwahe waŋ líla tȟáŋka čha híŋ kte.5/25/1925Scopes Wayásu wóečhuŋ kiŋ: Tennessee makȟópašpe kiŋ John Scopes iyáuŋpapi na wapási wóuŋspe él tóškhe táku ní úŋpi kiŋ hená ečhákel iglútȟokeča úŋpi kiŋ wayáwa kiŋ uŋspéwičhakhiya-haŋ kéyapi, na uŋ wóopȟe aglíheyapi.5/26/1830Tȟuŋkášilayapi Omníčiye kiŋ “Ikčé Oyáte Yuȟéyab Iwíčhačupi Wóštaŋpi” eyápi kiŋ hé iyópteyapi, na hetáŋhaŋ núŋpa-čhaŋ eháŋl Tȟuŋkášilayapi Andrew Jackson él čhaž’óigwa na ečhél yusúta. Íyečhana ikčé wičháša na wíŋyaŋ óta makȟóčhe wičhákhipi na wayáka s’e wiyóȟpeyatakiya kaȟáb awíčhayapi.5/27/1933Walt Disney Wakáǧa Okȟólakičhiye kiŋ itówapi naškáŋškaŋyaŋpi waŋ “Khukhúše Yámni Kiŋ” eyápi čha yuóblečapi. Na etáŋhaŋ olówaŋ waŋ “Tuwá Šuŋgmánitu Tȟáŋka waŋ Šíče ȟče kiŋ Kȟokípȟa he?” eyápi čha líla óta waštélakapi.﻿Waná Kȟowákataŋhaŋ Wičhókhuže Ečhéčapi Iyéhaŋtu: Tóškhe Ečhúŋk’uŋpi Yuŋkȟáŋ Mniwáthutkala Iyáȟpeuŋkíčhiyapi Kte ŠniWaníyetu iyóhila, oyáte kȟoktášiča osní oyúspapi naíŋš kȟowákataŋhaŋ wičhókhuže ečhéčapi na ičákižapi. Na lé waníyetu kiŋ akhé héčheča kta načhéče.Mary Pappas owáyawa waŋ él wayázaŋ awáŋyaŋka wówaši ečhúŋ, na 2009 k’uŋ héhaŋ Khukhúše Kȟowákataŋhaŋ Wičhókhuže (H1N1 eyápi kiŋ hé) tȟokáheya waákisniya wóitȟaŋčhaŋ kiŋ iwáktawičhaye. Yuŋkȟáŋ hé heyé: “Kȟal’íwičhayutȟapi naíŋš kȟal’íiglutȟapi kiŋ hé é ȟče kštó. Kȟowákataŋhaŋ wičhókhuže kiŋ hé eyášna natákȟata iyáyustagya hí, na ikčéya osní oyúspapi čháŋna, eyášna natákȟatapi šni. Čha héčha uŋ kȟal’íwičhayutȟapi naíŋš kȟal’íiglutȟapi uŋ tókhečapi kiŋ slolkíyapi kte. Na nakúŋ líla kȟátapi naíŋš tȟéhaŋ natákȟatapi háŋtaŋš, waákisniya kiŋ waŋyáŋg yápi kta iyéčheča,” eyé.Pappas hé waníyetu wikčémna yámni sáŋm iyáya heháŋyaŋ wayázaŋ awáŋyaŋka wówaši ečhúŋ, na kȟal’íslolye okáǧe waŋží wayúšna šni ečhéča kiŋ é ȟča kéye. Líla óta opȟétȟuŋ-phičá, éyaš waŋží iyótaŋla na líla yawášte kiŋ hé “Exergen TemporalScanner” eyápi kiŋ é. Wašté na yuháphiča kéyiŋ na agná oúŋ wašté kéye. Íŋše uŋ tuwá pȟaȟté kiŋ ópta ékatȟaŋpi háŋtaŋš, wáŋčagna kȟal’íyutȟapi kiŋ pazó kte. Wakȟáŋyeža kiŋ kȟal’íwičhayutȟapi wičhóȟ’aŋ kiŋ líla oéčhuŋ šíče, thiyáta naíŋš owáyawa ektá. Pappas heyé: “TemporalScanner kiŋ líla waštéwalake ičhíŋ wakȟáŋyeža kiŋ lílaȟčiŋ ikámapi šni. Tákuni núŋǧe ogná naíŋš í mahél naíŋš uŋzé mahél okígnakapi šni kiŋ tókȟa šni. Na wakȟáŋyeža waŋží táku tókheča k’éyaš ištákakpaŋpi s’e kȟal’íblutȟa owákihi. Nakúŋ ištíŋme éyaš tókȟake šni – bluȟíčiŋ kte šni kštó!” eyé.Hó čha Pappas wóechuŋ tónakel ečhánuŋ waštéka kéya yuŋkȟáŋ hená waná čhažéyal uŋkówapi na ečhél yunáyeuŋničhiyapi kte. Waníyetu na wičhókhuže makȟóuŋčhaǧe kiŋ lé él, léčhel niglúwiŋyeyapi kiŋ wašté kte:1. Khitȟála napé glužáža yo/ye. Na héčhanuŋ čháŋna šna, okpí wikčémna núŋpa heháŋyaŋ ečhúŋ wo/we. Na ečháš haípažaža kȟó úŋ wo/we, héčhel mniwáthutkala wičháluowaŋčaya kte šni. Naíŋš éčhuȟčiŋ mniwáthutkala ikté úŋ wo/we.2. Wóyute naíŋš wóyatke kiŋ tuwéni kičhí okíčhič’u šni yo/ye.  3. Takúku tuwé k’éyaš épatȟaŋ s’a – thiyópa tȟašpú naíŋš ožáŋžaŋ iyúile ešáša – ižéhaŋ pakhíŋta yo/ye.4. Hoyáȟpiŋ naíŋš yapšá čháŋna šna okȟáŋkakpe naíŋš ógle istó uŋ í agláȟpa yo/ye.5. Pȟaȟlípakhiŋte waŋží núŋ čháŋšna wáŋčagna iȟpéya yo/ye.6. Natá kiŋ nikȟáte háŋtaŋš, khitȟála kȟal’íigluthiŋ na waákisniya kiŋ waŋglág yá yo/ye.7. Taŋyáŋ ištíŋme wačhíŋ na mní óta yatkáŋ yo/ye.8. Onáp’oye waŋží úŋ wo/we. Pȟóǧe íyoničaskiče kiŋ akísniniyiŋ kte.9. Wówaši naíŋš wayáwa yé šni yo/ye, héčhel wičhókhuže waŋ eníčheča kiŋ hé owáŋgwičhayayiŋ kte šni. Na natá nikȟáte k’uŋ wáŋčačhaŋ heháŋyaŋ aníčisni šni haŋní khihúŋni šni yo/ye.10. Kȟowákataŋhaŋ wičhókhuže čhapȟápi waŋží waákisniya kiŋ kilá yo/ye, naíŋš éčuȟčiŋš iglúkčaŋ yo/ye. Na lé isáŋm slolyáya yačhíŋ héči, lél yá yo/ye: www.cdc.gov/flu."Kȟowákataŋhaŋ Wičhókhuže"﻿Lakȟóta Oyáte na Owáyawa Waŋkátuya kiŋ Ramah Mázaska Kȟoktášiča Tóna Yuháwičhakhiyapi KteJohn Yellowbird Steele (Oglála Lakȟóta Oyáte Itȟáŋčhaŋ kiŋ) lé owáIštáwičhayazaŋ Wí ičínuŋpa, 2016TȞUŊKÁŠILA OTHÍ –– Hékta okó uŋ héhaŋ, New Mexico wayásu wičháša waŋkátuya waŋ James Parker ečíyapi čha wóyasu káǧiŋ na Ikčé Oyáte kiŋ iwíčhakiyiŋ na ptáyečaska Lakȟóta Wóawaŋyaŋka Okȟólakičhiye (BIA eyápi kiŋ hé) iyáuŋpapi ečhíyataŋhaŋ $940 million iwíčhakičazo na héktakiya wičhákičayežu kte héčha kiŋ hé yusúta. Hé uŋ ečhíyataŋhaŋ, Ikčé Oyáte opáwiŋǧe šakówiŋ kiníl mázaska kiŋ lé iyówažapi na ečhánike s’e LWO kiŋ wičhákikpamni kte.Wayásu wičháša Parker heyé, “Oyáte tóna lé owážapi kiŋ hená tȟéhaŋ uŋ líla iyótiyekiyapi. Mázaska eyá iwíčhakičazo kiŋ gluhápi šni čha héčhetu khéš tuktéktetaŋhaŋ theȟíya mázaska olótapi.”Parker iyúkčaŋ ektá mázaska ikíkčupi kte kiŋ lé kítaŋȟčiŋ wičhákičiyuotkuŋziŋ kte. Heyé, “$940 million wičhákičhupi kiŋ lé héčhetu, na iyénakeča yeló. Mázaska kiŋ lená tȟéhaŋ naókpanipi, na agná mázaska óta wayásu wóečhuŋ kiŋ lé aglúsotapi. Líla óta lé owážapi, na líla tȟéhaŋ lé iwíčhakičazo,” eyé.Parker isáŋm leyé, “Tóhaŋni New Mexico makȟópašpe kiŋ lé mázaska lenákeča wayásu wóečhuŋ uŋ kažúžu šni. Takómni wačhíŋksabya uŋkpámnipi kta waŋ héčha,” eyé.Wayásu wóečhuŋ kiŋ lé waníyetu wikčémna núŋpa sáŋm záptaŋ heháŋyaŋ íŋyaŋke. Wákhiya wičháša yámni oyáte kiŋ iwíčhakiyapi na wičhákičiyuečhetupi: Lloyd Miller é naháŋ Mike Gross é naháŋ Bryant Rogers. Oyáte kiŋ ohíyapi čha líla iwíčhakičiyuškiŋpi.Uŋkéyapi kiŋ Ikčé Oyáte opáwiŋǧe šakówiŋ kiníl mázaska kiŋ lé iyówažapi, na iyúha lél čhažéwičhuŋyatapi uŋkókihipi šni, éyaš tóna lél itȟáŋokšaŋ úŋpi kiŋ čhažéyal owíčhuŋwapi kte:Oglála Lakȟóta Oyáte: $12,836,771Oglála Lakȟóta Čhaŋksáyuha Okȟólakičhiye: $11,986,780Wakpá Wašté Oyáte: $6,882,051Sičháŋǧu Lakȟóta Oyáte: $5,340,025Íŋyaŋ Woslál Háŋ Oyáŋke: $4,250,296Siŋté Glešká Owáyawa Waŋkátuya: $1,167,054Khúl Wičháša Oyáte: $1,166,112Oglála Lakȟóta Makȟóčhe Awáŋyaŋka Okȟólakičhiye: $653,361Oglála Lakȟóta Owáyawa Waŋkátuya: $637,915Tȟatȟáŋka Íyotaka Owáyawa Waŋkátuya: $361,374Sičháŋǧu Wakȟáŋyeža na Thiwáhe Wawókiye: $40,014Lakȟóta Wí Wótȟaŋiŋ Wówapi lé uŋúŋkhiyapiwww.nsweekly.com/news/2016-03-02/More_News/Millions_in_Ramah_funds_earmarked_for_OST_and_OLC.html﻿Sičháŋǧu Oyáŋke Okhúže Thípi kiŋ Šilyá Iyéič’iyeBrandon Ecoffey lé owáIštáwičhayazaŋ Wí ičíyamni, 2016Center for Medicare and Medicaid Services (CMS) kiŋ Sičháŋǧu Oyáŋke okhúže thípi kiŋ (Lakȟóta Wičhózani Othí, wašíčuiya “IHS”) wówapi kíčaǧiŋ na wíwahokičhiyapi wówapi waŋ yuhápi k’uŋ kpažúžu kta kéye.Lé uŋ ečhíyataŋhaŋ, Lakȟóta Wičhózani Othí kiŋ wówala wówapi Medicare/Medicaid Othí kiŋ iyékhiyapi na wakíčičayežu ší kta okíhi šni. Héčha uŋ, okhúže thípi kiŋ mázaska eyá táku óta apátaŋ čha ečháni naókpani kte.Čha leháŋl, IHS na CMS wówaši tóna anúŋg škáŋpi na nakúŋ Sičháŋǧu Oyáte Tȟómničiye kiŋ ób akhíptaŋ wówaši ečhúŋpi na okhúže thípi kiŋ tókheškhe ikíphi šni kiŋ hená yuwášte wačhíŋpi. Héčhel okhúže thípi kiŋ natȟákapi kte šni.IHS íŋš-eyá wówapi waŋ káǧapi na él leyápi: “Tókhel CMS uŋkíčuŋzapi kiŋ takómni ečhéȟčiŋ uŋkígluwaštepi na waúŋgluowotȟaŋlapi kte. Na taŋyáŋ léčhel uŋkígloayapi háŋtaŋš, wíwahokičhiyapi kpažúžu aŋpétu k’uŋ paslóhaŋpi kta kéyapi. Naháŋ ikíphiya uŋkígluwaštepi kiŋháŋ, akhé Medicare na Medicaid waúŋkičičayežupi kta kéyapi.“Takómni oyáte kiŋ wóasniye na wóawaŋglake wičhúŋkipaǧaŋpi kiŋ hé waŋkál úŋ, na tȟokáheuŋyaŋpi. Na tókhel ečhúŋk’uŋpi yuŋkȟáŋ uŋkígluowotȟaŋpi na ečhél oyáte kiŋ taŋyáŋ awáŋwičhuŋglakapi kiŋ hé é ȟča čha uŋkígleǧapi kte ȟčíŋ,” eyé, wówapi kiŋ.CMS owíčhakiyakiŋ na Ištáwičhayazaŋ Wí aŋpétu iákezaptaŋ kiŋháŋ wíwahokičhiyapi kiŋ kpažúžu kta kéye, éyaš lehíŋtagna okhúže thípi kiŋ yuǧáŋ-hiŋ kte. K’éyaš, leháŋl IHS wówaši kiŋ čónalapi čhaŋkhe khúžapi naíŋš úŋtȟuŋpi húŋȟ iyéčhiŋka ówičhakiyapi okíhipi šni na ée okhúže thípi eyá khiyéla háŋ čha ektá yewíčhayapi. Naháŋ, IHS yuótȟaŋiŋpi na tuwá wókȟokpȟeya khúžiŋ naíŋš úŋtȟuŋič’iye kiŋ hé Sičháŋǧu akíčhita othí kiŋ mas’ákiphiŋ kta iyéčheča kéyapi.Jerilyn Church, Makȟóblaye Makȟóčhe Oyáte Itȟáŋčhaŋ Wičhózani Okȟólakičhiye (GPTCHB) waíŋyaŋgkhiye kiŋ hé íŋš-eyá wayúotȟaŋiŋpi waŋ káǧiŋ na okhúže thípi kiŋ natȟákapi kta awáčhiŋpi kiŋ hé wóinapȟeka kéye.Heyé, GPTCHB kiŋ líla lé iníhiŋuŋkičiyapi, ičhíŋ Lakȟóta óta Lakȟóta Wičhózani Othí na Sičháŋǧu Oyáŋke okhúže thípi kiŋ wačhíŋyaŋpi. Hó čha Tȟuŋkášilayapi Omníčiye é naháŋ HHS na IHS waíŋyaŋgkhiyapi kiŋ hóyewičhuŋkhiyapi na ináȟni wayúečhetu wičhúŋšipi. Oȟ’áŋkȟoya iglúwaštepi kte héčha, éyaš akhé wačhíŋksabya wayútȟokečapi kta waŋ yaŋké. Líla óta apȟé úŋpi,” eyé.Leháŋl IHS na CMS kiŋ Sičháŋǧu Oyáte Tȟómničiye kiŋ ób mníčiyapi naháŋ tȟokátakiya étuŋwaŋ waákhiyapi. IHS čhíŋpi ektá wíwahokičhiyapi wówapi k’uŋ phiyá káǧapi naíŋš lečhála waŋží owápi kiŋ wašté kta kéyapi. Héčhel okhúže thípi kiŋ ečháni phiyá yuǧáŋpi na tákuni wókȟokipȟeka waníčiŋ kte. Hékta wí yámni uŋ héhaŋ okhúže thípi kiŋ haŋké natȟákapi ičhíŋ CMS wapási wičháša/wíŋyaŋ kiŋ táku šikšíča íyašlalwičhayapi na uŋ iyópȟewičhayapi.Lakȟóta Wí Wótȟaŋiŋ Wówapi lé uŋúŋkhiyapiwww.lakotacountrytimes.com/news/2016-03-03/Front_Page/Rosebud_Hospital_On_Thin_Ice.html﻿Wakáŋla Othí kiŋ Wípazukȟa Wašté Wí Aŋpétu Tȟokáhe Kiŋháŋ Yuǧáŋpi kteBrandon Ecoffey lé owáIštáwičhayazaŋ Wí ičíyamni, 2016Íŋkpata Otȟúŋwahe—“Čhaŋéglepi kiŋ iyúha wahóuŋyaŋpi, na táku kiŋ iyúha kiníl uŋyúštaŋpi. Makȟásapa tiktíča é naháŋ iyéčhiŋkiŋyaŋka onážiŋ kiŋ ečéla naháŋȟči yuštáŋpi šni.” Kathy Janis é čha heyé. Janis wakáŋla othí čhaŋbláska itȟáŋčhaŋ kiŋ héčha, na Leonard Little Finger é na Duane Brewer ób čhaŋbláska él yaŋké. Nakúŋ heyé, “TERO waéčhuŋ kiŋ húŋȟ héčhetuuŋlapi šni na uŋ wí yámni heháŋyaŋ kahéktab uŋkínažiŋpi. Hó éyaš hená uŋyúečhetupi, na Pȟeží Tȟó Wí oíhaŋke kiŋ itȟókab waúŋkigluštaŋpi kta načhéče. Heháŋl tuwáwaka úpi na thípi kiŋ iwáŋuŋkičiyaŋkapi na uŋkíčiyusutapi kte héčha. Yuŋkȟáŋ Wípazukȟa Wašté Wí aŋpétu tȟokáhe kiŋ wakáŋ kiŋ tȟoká othíwičhuŋkhiyapi kte,” eyé.Aŋpétu Tópa kiŋháŋ, Janis é na tuwéweka Šákpe, Mnisóta ektá mázaska lá yápi kte. Ičhíŋ íyokhiheya wakáŋla othí kiŋ ȟupáhu waŋží oyúŋke wikčémna núŋpa ikíphiya čha aégnakapi kta čhíŋpi, éyaš hé mázaska kȟoktášiča núm henákča kta škhé. Ečhúŋpi okíhipi háŋtaŋš, wakáŋla othí kiŋ átayakel oȟpáye wikčémna šaglóǧaŋ aíkȟoyakiŋ kte. Janis kičhí yápi kte kiŋ lená épi: Ron Ross (waíŋyaŋgkhiya okȟólakičhiye), Mario Gonzalez (wákhiya wičháša), John Steele (oyáte itȟáŋčhaŋ), Melanie Two Eagle-Black Bull (mázaska awáŋyaŋka), na Richard Rangel (wakáǧa okȟólakičhiye).Waíŋyaŋgkhiya okȟólakičhiye kiŋ wayúotȟaŋiŋpi na Susan Pourier ečíyapi waŋ wówašiyapi, thiáwaŋyaŋka wówaši ečhúŋ kta čha. Ištáwičhayazaŋ Wi aŋpétu iákezaptaŋ kiŋ ótȟokaheya wówaši ečhúŋ kte, Janis kéye. Na nakúŋ wahéhaŋl waíŋyaŋgkhiyapi kiŋ iyúha omníčiye yuhápi kte, na wówaši uŋmá kiŋ yuótȟaŋiŋpi kta čha awáčhiŋpi kte. Átayakel wówaši opáwiŋǧe sáŋm šaglóǧaŋ yuǧáŋpi kte, na iyénakeča wówašiwičhayapi kte. Húŋȟ aŋpétu álataya wówaši héčha kte, na ȟúŋȟ íŋš aŋpétu haŋkéke wówaši héčha kte.Janis heyé, “Oyáte tȟókeča tókhi záptaŋ naíŋš šákpe thiléhaŋg hípi na tóškhe CMS kičhí wíwahokičhiyapi uŋkáǧapi na ečhél othí kiŋ lé uŋkíčičayežupi kiŋ uŋkíyuŋǧapi. Na Nabláska makȟópašpe kiŋ é čha lé líla uŋkíčipatitaŋpi na óuŋkiyapi kepȟé. Hó čha waná leháŋyaŋ uŋhíhuŋnipi naháŋ ečháni óta lél iglág hípi kte, na hé isáŋmya othí kiŋ lé tȟaŋníš uŋkákaǧapi kta uŋškáŋpi,” eyé.Lakȟóta Wí Wótȟaŋiŋ Wówapi lé uŋúŋkhiyapiwww.lakotacountrytimes.com/news/2016-03-03/Front_Page/NEWS_BRIEFS.html﻿Donald Trump Oítȟaŋčhaŋ Ič’íčhuwa na Tȟuŋkášilayapi Kte Séče kiŋ Óta Líla Iníhiŋčiyapi, na Wóakhíniče Tȟáŋka waŋ ÍŋyaŋkePeter Hill lé owáPȟeží Tȟó Wí iákeyamni, 2016TȞUŊKÁŠILA OTHÍ — Phuté Wókič’u Wóokhuwa Okȟólakičhiye kiŋ Donald Trump kaȟníǧapi kte séča čha anúŋkȟataŋhaŋ óta iyúš’iŋyayapi. Šúŋšuŋla Wóokhuwa Okȟólakičhiye él ópȟapi kiŋ óta ȟča waȟtélapišni, na Phuté Wókič’u óta tȟa-ókȟolakičhiye kiŋ iháŋgwičhakhiyiŋ kta ikȟópȟapi.Wičháša núm héčhena kičhí akíčhiyapi kiŋ henáuŋs Ted Cruz é na John Kasich épi. Cruz tȟa wóiyukčaŋ ečhíyataŋhaŋ líla išláyataŋhaŋ nážiŋ. Waníkiya Wowičala ogná wasúya čhíŋ, na wakítaŋtaŋke. Kasich íŋš čhokátake s’e nážiŋ éyaš wówapi iyóȟpeyapi líla čónala iglámna na ohíya okíhi šni načhéče.Čhaŋkhé Trump é na Cruz épi čha oíhaŋke iyágleya akíčhiyapi kte s’eléčheča. Čhaŋpȟásapa Wí kiŋháŋ Phuté Wókič’u Okȟólakičhiye kiŋ omníčiye tȟáŋka gluhápi kte, na hétu čha tuwé waŋžíla kaȟníǧapi kte héčha. Éyaš líla wóakhiniče tȟáŋka kte s’eléčheča. Na tuktógna wakáȟniǧapi k’éyaš líla óta iyókiphipi kte šni, na okȟólakičhiye kiŋ khináksa okíhi. Tákuwe Trump líla óta waȟtélapišni kiŋ hé: líla wóoyusiŋke yuhá máni, na tóna tȟa wóiyukčaŋ kiŋ héčhetulapi šni kiŋ hená ošúŋgye wičhákhuwa, na wíŋyaŋ kiŋ wičháyuonihaŋ šni ečháŋl éš waȟtéwičhalašni na šna wičháyašiče, na agná Muslims hená wóanapte awíčhakaǧa čhíŋ, na Spayóla Makȟóčhe oíčaǧo ektá thihépiya háŋska waŋ káǧiŋ kte ȟčiŋ kéye. Éš’eš tókhel okíhika wawíwaȟtelašni na wókȟokpȟekpȟeya waéye, čha itȟáŋčhaŋ yaŋkíŋ kta ikíphi šni yeló.Šúŋšuŋla Okȟólakičhiye ečhíyataŋhaŋ, Hillary Clinton é na Bernie Sanders naháŋȟči khiíŋyaŋkapi. Clinton héčhena ohíya áye, éyaš Sanders leháŋl ohítiya kȟaphíŋ kte ȟčiŋ škíŋčiye. Clinton ohíye háŋtaŋš, ótȟokaheya wíŋyaŋ itȟáŋčhaŋ yaŋkíŋ kte. Na Lakȟótiya “Tȟuŋkášilayapi” uŋkékiyapi kte šni, éyaš tókhel čhažéuŋyatapi kta iyéčheča kiŋ tȟaŋíŋ šni, “Uŋčíyapi” naíŋš tókhel uŋkékiyapi kta héči. Čha wóiyukčaŋ luhápi héči uŋkókiyaka po!﻿Janay Jumping Eagle: “Blihéič’iyapi na Wačhíŋyeya Pe”Wakíŋyaŋ Ósmaka Wičhóthi Gluwášte Okȟólakičhiye lé owápiPȟeží Tȟó Wí iákeyamni, 2016PȞEŽÚTA ȞÁKA — Aŋpétu waŋ él, Janay Jumping Eagle tȟabškáta tȟápa ikíkču na él lé owá égnake: “Lé wapáhi čhaŋ blihélmaye. Ešá tȟéča iyókšiča kiŋ iyúha héčhel čhaŋtéyuzapi šni. Wówačhiŋyeye yukȟé kštó.” Héčhuŋ k’uŋ héhaŋ, watóhaŋl Tȟuŋkašilayapi Obama onáȟ’uŋ na íŋš-eyá tȟápa uŋ hé él čhaž’óigwa kte kiŋ átaš waktá šni.Wazí Aháŋhaŋ Oyáŋke kiŋ lél tȟéča kiŋ óta iyótiyekiyapi, na wóičaše óta wičhákičiyaŋke, éyaš nakúŋ kȟoškálaka na wikȟóškalaka óta tȟokátakiya étuŋwaŋ úŋpi na čhaŋtókihipi. Janay lé héčheča. Hékta ómakȟa uŋ héhaŋ, Gen-I okȟólakičhiye kiŋ kaȟníȟ yešípi čha iyé iyúŋkȟala Thiská ektá í, ičhíŋ otȟábškate na owáyawa ektá, na thiyáta kȟó wóiwaŋyaŋke héčha, na óta kiníhaŋpi.Oyáŋke lél oyáte kiŋ okhíse waníyetu akéšagloǧaŋpi naíŋš aókpaniyaŋ henákečapi. Janay tȟa-wíčhouŋčhaǧe kiŋ ótapi, na takómni wayúwaštepi kte, éyaš nakúŋ táku óta ičákižapi. Iyótaŋš, leháŋl tȟéčake čiŋ líla óta ič’íktepi naíŋš ič’íkte wačhíŋpi. Janay tȟa wóeye kiŋ – “Wówačhiŋyeye yukȟé kštó” eyé k’uŋ hé – yuówaŋčaya čhíŋ, héčhel oyáte kiŋ naȟ’úŋpi kte. Eháŋni Lakȟóta oyáte kiŋ wačhíŋič’iyapi na wówičala yuhá mánipi éyaš leháŋl húŋȟ wačhíŋyeyapi šni na uŋ niwáčhiŋpi šni kéye. Čhaŋkhé Janay tȟéča škȟá oyáte kiŋ waéčhawičhakičičuŋ kte ȟčiŋ kéye.Waná Wakíŋyaŋ Ósmaka Tȟéča Wóitȟaŋčhaŋ Wičhóȟ’aŋ él ópȟa, na él oyáte kiŋ tókheškhe ečhúŋpi yukȟáŋ tuwéni ič’íkte wačhíŋpi kte šni na éeye niwáčhiŋpi kte kiŋ iyúkčaŋpi na ečhél waáwačhiŋpi. Héčha uŋ, wičhóȟ’aŋ óta iyúkčaŋpi na íŋyaŋgkhiyapi. Ȟliȟlíla tȟab-pápsiča oškáte waŋ íŋyaŋgkhiyapi na iyóžaŋžaŋ khiíŋyaŋkapi waŋ kȟó ečhúŋpi. Naháŋ nakúŋ Wičhóthi Owóžu él wóžupi na waíčhaȟya škáŋpi. Líla oéčhuŋ šíčiŋ na wóiksapeke – iyótaŋš waptáye yušlápi kiŋ – éyaš líla waíčhaȟyapi čha philáič’iyapi. Na agná watȟótȟo tkeíyutȟapi kȟoktópawiŋǧe khiyéla ičháȟyapi na hená oyáte kiŋ yunáyewičhakhiyapi, čha óta philáwičhayapi. Nakúŋ Wóšpipi Aŋpétu uŋ héhaŋ Janay wíȟpeyapi waŋ íŋyaŋgkhiyiŋ na óta enánataŋhaŋ wičhákičho na wólwičhayiŋ na líla wawíčhak’u. Él oyáte opáwiŋǧe yámni sáŋm wikčémna záptaŋ ípi na okínipi, čha líla oíyokiphi tȟáŋka. Janay heyé, “Wakȟáŋyeža eyá hípi kiŋ hená čhaŋtéwaštepi na oíyokiphi yuhápi čha mičháŋte él slolwáye, na hé ečéla tákuwakhiye kštó,” eyé.Táku waŋ nakúŋ Janay íŋyaŋgkhiye kiŋ hé #ThereIsHope Wóečhuŋ eyápi, na hé tȟabškáta oškáte tȟáŋka héčha. Na táku óta iyáyustag ečhúŋpi: wóoglake na omníčiye na wópazo na wóohiye, na takúku nakúŋ, na iyótaŋš ič’íkte wičhóȟ’aŋ kiŋ líla iwóglakapi, na tóškhe tȟéča kiŋ wóokiye iíč’ignipi na ič’ílapi okíhipi kiŋ. Lená uŋ, líla óta Janay yawáštepi, na wóphila kíčiyuhapi, ičhíŋ “Ptáyela uŋškáŋpi na akhíptaŋ waéčhuŋk’uŋpi háŋtaŋš líla waóuŋkihipi kiŋ uŋkípazopi” eyá yaónihaŋpi.#ThereIsHope Wóečhuŋ íyokhihe kiŋ tȟaŋníš Janay líla waktá úŋ. Pȟežúta Ȟáka étu kte. Čha iyúha ektá hiyáya po! Wakíŋyaŋ Ósmaka él líla íuŋkimnapi na oáye wašté waŋ uŋkípazopi kiŋ uŋ líla philáuŋyayaŋpi. Tȟokatakiya héčhena wawókiyiŋ na taŋyáŋ waéčhuŋ kta slol’úŋyaŋpe ló.www.thundervalley.org/change/faces-of-change/janay-jumping-eagle﻿“Šúŋka Bloká” Okíčhize Mázaǧaǧeča Mahél KhigléBrandon Ecoffey lé owáMaǧáksiča Aglí Wí Iákešakowiŋ, 2016WAZÍ AHÁŊHAŊ—David “Šúŋka Bloká” Michaud waná waníyetu waŋží Oštéšteya Kičhízapi (wašíčuiya “MMA”) iȟéyab úŋ, éyaš waná akhé él škáŋ kta iglúwiŋyeya-he. Hékta Oštéšteya Kičhízapi Akíčhiyapi Tȟáŋkaȟče k’uŋ héhaŋ wáŋčala ohíyiŋ na núŋpa akhígle ktépila, na hé íyohakab íȟaŋhaŋ enákiye. Yuŋkȟáŋ lé wí kiŋ Íŋyaŋ Okábleča Otȟúŋwahe héčhiya akhé wičhákhiziŋ kte.Michaud heyé, “Leháŋl yuphíye ȟčiŋ waúŋ. Waná ómakȟa waŋží heháŋyaŋ mitȟá hokšíla ób imígluthiŋ na akhé wičháwakhiziŋ kte ȟčiŋ yeló,” eyé. Ékignake šni haŋní, kap’óželapi okášpe naíŋš kap’óžela íyokhihe él šna ópȟa. Tȟoká MMA él tuwá khíze uŋ héhaŋ, Pȟečhókaŋ Háŋska wičháša waŋ Jingliang Li kičhí kičhíze. Héhaŋ obló-šaglóǧaŋ él ohítiya škáŋ na yuphíya khikšáŋ. Ohíya tkȟá éyaš ehákal’éš wayásu kiŋ ktépila kéyapi. Íyokhiheya Garrett Whitely ečíyapi waŋ kičhí hepá na owášagye, na agná wówayuphike lečhákčhala kpazó.Heháŋl Olivier Aubin-Mercier ečíyapi waŋ kičhí ečhúŋ éyaš kȟapȟá okíhi šni. Heháŋtu čha owátohaŋyaŋ enákiyiŋ kta gluštáŋ. Yuŋkȟáŋ heháŋtaŋhaŋ iglútȟeča kéyiŋ na okíčhize mázaǧaǧeča mahél gle-kíniča kéye.Leyé, “Tókheškhe wičháwakhiza tkȟá k’uŋ kiksúyemič’iyiŋ na hená ikíkču wačháŋmi. Khitȟátȟala étȟawičhawakpiŋ na kaštág iȟpéwičhawayiŋ na oȟ’áŋkȟoya waktéla čháŋna šna ečhél imíčiyaye,” eyé. Michaud wayáwa k’uŋ héhaŋ kičhíkšaŋpi él ópȟa na iháŋkeya wóphike, éyaš nakúŋ Oštéšteya Kičhízapi ópȟa kiŋ leháŋyaŋ nážiŋ kičhízapi kȟó uŋspéič’ičhiyiŋ na hé kȟo wayúphika áye.Tóna MMA él ópȟapi kiŋ hená líglila šna tȟaŋglúškehaŋpi na waš’ág’ič’iyapi, héčhel óhiŋniyaŋ okíčhize waŋží él ópȟapi kta wíŋyeya úŋpi. Éyaš akhé héčhel íčat’a ič’íčhuwapi kiŋ uŋ óta ižéhaŋ úŋtȟuŋič’iyapi. Hékta waníyetu k’uŋ héhaŋ Michaud tuwá kičhí iíglutȟa-ke s’e kičhíziŋ na ečhél ksúyeič’iye, čha otóhaŋyaŋ asníkiye šípi.Heyá ogláke, “Tȟahékapšuŋ Wí uŋ héhaŋ tuwá wakhíziŋ kta škȟá itȟókab nasúla iwóweto čha wí waŋží heháŋyaŋ átaš tȟaŋwágluškehaŋ owákihi šni naíŋš tókheni škíŋmičiye šni. Hé uŋ kȟáŋmat’e éyaš imáwašte, ičhíŋ asníwakiye uŋ tȟaŋčháŋ kiŋ waglútȟeča na wóbliheča iwékču s’eléčheča,” eyé.“Ošúŋgye mič’íčhuwa uŋ hé átaš imáwašte šni, na eháš ȟ’úŋt’emič’iye ló,” eyé. Hó čha Pȟeží Tȟó Wí aŋpétu iákezaptaŋ kiŋháŋ Íŋyaŋ Okábleča Otȟúŋwahe ektá (RFA 57 él) Chris Hall itóheyiŋ kte. Kȟaŋsú opȟéyatȟuŋ yačhíŋ háŋtaŋš, lél yá yo: www.cagetix.com/#step3scroll.Lakȟóta Makȟóčhe Wótȟaŋiŋ Wówapi lé uŋúŋkhiyapiwww.lakotacountrytimes.com/news/2016-03-17/Sports/Bull_Dawg_steps_back_in_the_cage.html﻿Eháŋni Wičhóȟ’aŋ: Lakȟóta Wačhípi Ikčéka YukínipiNatalie Hand lé owáPȟeží Tȟó Wí iákeyamni, 2016WAZÍ AHÁŊHAŊ –– Eháŋni, Lakȟóta thiyóšpaye kiŋ wičhégna, Lakȟól wičhóȟ’aŋ kiŋ čhaŋtéyapi. Tȟéhaŋ sól áyapi yuŋkȟáŋ leháŋl Wazí Aháŋhaŋ Oyáŋke él húŋȟ yukínipi kta škíŋčiyapi.Emmanuel “Bull” Black Bear wóečhuŋ waŋ “Ehanni Wicohan” eyápi čha húŋȟ ób íŋyaŋgkhiye. Heyé, “Lekší Wilmer Mesteth wičhóni ékignake kiŋ ohákab, wazíyata Húŋkpapȟa makȟóčhe ektá iglág waí na hél líla čhaŋtémašiče ló. Wówaši ečhúŋpi na ištíŋmapi ečé ečhámuŋ. Yuŋkȟáŋ, Oglála Oyáte Wačhípi ektá čháŋčheǧa yuhá makáǧapi čhíŋpi kéyapi. Ku-wákapiŋ éyaš iyówiŋmič’iyiŋ na hóčhoka-ta waglí yuŋkȟáŋ líla čhaŋtémawašte. Hé uŋ etáŋhaŋ waná Lakȟól wičhóȟ’aŋ yukínipi kiŋ él waškáŋ, héčhel uŋgnáš tuwáwaka kȟó čhaŋlwáštewičhayiŋ kte séče,” eyé.Black Bear ȟ’okȟá wičháša na čháŋčheǧa yuhá héčha, na uŋ wačhípi ikčéka kiŋ wičhózani wówakȟaŋ waŋ aíkȟoyaka čha slolyé. Hó čha tȟokéya ȟ’okȟá eyá ób iwóglakiŋ na wakáŋ eyá wówahokuŋkhiye lá ektá wičhái, na heháŋl “Ehanni Wicohan” káǧapi.Nakúŋ Black Bear léčhel ogláke; “Tȟuŋwiŋ Philomine Lakota ektá waí na wóiyaksape wakíla. Omákiyakiŋ na wówačhi kiŋ lená uŋpátaŋpi kta uŋspéuŋkič’ičhiyapi na agná tȟéča kiŋ yunáyewičhuŋkhiyapi kte héčha keye. Iyé naháŋ lekší Wilmer waníyetu óta nuphíŋčaska škíŋčiyapi na háŋpapȟečhuŋpi wičhóȟ’aŋ é naháŋ haŋwáčhi kiŋ hé yukínipi na akúpi,” eyé. “Ehanni Wicohan” mázaska-yuóta-šni okȟólakičhiye héčha, na Ité Wówapi oínažiŋ tȟáwa kiŋ él, táku uŋ íŋyaŋke kiŋ léčhel owá yaŋké: “Lakȟól wičhóȟ’aŋ kiŋ yuhá maúŋnipi na nakúŋ Lakȟóta wakȟáŋyeža kiŋ uŋspéwičhuŋkhiyapi kta uŋčhíŋpi, héčhel tȟokáta wičhóuŋčhaǧe kiŋ íŋš-eyá glús mánipi kte. Eháŋni, okáwitaya kiŋ lená uŋ Oyáte kiŋ wólakȟota slolyápi na wóuŋšila kičhíyuhapi. Khiwítayapi na šna iyókiphiič’iyapi na blihéič’iyapi na wóphila uŋ škáŋpi, na šna theȟí slolyápi čháŋšna chaŋtét’iŋs’ič’iyapi,” eyé.Čha leháŋl okáwitaya yuhápi čháŋna, wówačhi kiŋ pazópi na uŋspéwičhakhiyapi, na šna abléswičhayapi kta čha iwóglakapi. Maštíŋčala wačhípi, hiŋháŋ wačhípi, maǧáska wačhípi, na takúku nakúŋ ečhúŋpi. Black Bear heyé, “Thiwáhe kiŋ lená iyótaŋš čhaŋlwášteya waéčhawičhuŋkičičuŋpi uŋčhíŋpi. Tuwé waŋží iyé čhiŋčá kiŋ kičhí wačhí háŋtaŋš, uŋgnáš sáŋm taŋyáŋ slolkíčhiyapi na taŋyáŋ wókičhiyakapi kte séče. Na hé isáŋpȟa uŋgnáš wičhóthi eyá ožúžuwahe kiŋ lená héktakiya khiwítayapi na akhé ówaŋžila škáŋpi kiŋháŋ líla wašté kte. Čha hé uŋ oyáŋke okášpe kiŋ iyóhila él wačhípi waŋží íŋyaŋg’uŋkhiyapi kta uŋkáwačhiŋpi. Naháŋ nakúŋ kȟolá Robert Watters íŋš-eyá wičhóȟ’aŋ kiŋ lená nahómnikhiya čha líla philáwakhiye. Líla tȟéča kiŋ owíčhakaȟniǧiŋ na ób škáŋ na šna ówičhakiye ló,” eyé. Maǧáksiča Aglí Wí aŋpétu iákešakowiŋ (Aŋpétu Wakȟáŋ) kiŋháŋ akhé wóečhuŋ kte, Oyúȟpe wičhóthi él, Čhaŋkpé Ópi Owáyawa ektá. Mázaškaŋškaŋ záptaŋ wahéhaŋl wačhípi na nakúŋ wólwičhayapi kta kéyapi. Naháŋ nakúŋ wétu haŋwáčhi kiŋ Maǧáksiča Aglí Wí aŋpétu iwíkčemna núŋpa sáŋm núŋpa (Aŋpétu Záptaŋ) kte, Mesteth thípi ektá. Wí mahél iyáye kiŋ wičhóȟ’aŋ kiŋ iyáyiŋ kte. Ečháš iyúha ú po!Lakȟóta Wí Wótȟaŋiŋ Wówapi lé uŋúŋkhiyapiwww.nsweekly.com/news/2016-04-13/Arts/Ehanni_Wicohan_Reviving_Lakota_social_dances.html﻿Mníwakȟaŋ Wóštaŋpi kiŋ Čhaŋwápe Tȟó Wí Iákešakowiŋ kiŋháŋ Ečhúŋpi KteTom Crash lé owáPȟeží Tȟó Wí išákowiŋ, 2016WAZÍ AHÁŊHAŊ OYÁŊKE –– Čhaŋnápȟopa Wí wiyáwapi aŋpétu iákešakowiŋ uŋ héhaŋ, oyáte tȟómničiye kiŋ wóštaŋpi ečhíyataŋhaŋ akhé oyáte kiŋ mníwakȟaŋ wóopȟe kiŋ yusútapi čhíŋpi héči čhažé iyóȟpeye-wičhákhiyapi kte. Wikčémna “háŋ” eyá yuǧátapi na šákpe wičálapi šni, čha iyópteyapi. Hé aŋpétu kiŋ (5/17) oyáŋke sitómniyaŋ čhažé iyóȟpeyapi wičhóȟ’aŋ waŋ íŋyaŋkiŋ kte. Garfield Steele, Čhaŋkpé Ópi Oyáŋke Okášpe itȟáŋčhaŋ kiŋ, heyé, “Héktakiya waníyetu núŋpa k’uŋ héhaŋ, wóštaŋpi kiŋ lé ečhúŋk’uŋpi na oyáte kiŋ ótaȟča héčhetulapi na ečhél “háŋ” eyápi. Hó éyaš wówapi kiŋ húŋȟ tókȟaȟ’aŋ na waná óta wóštaŋ wičhóȟ’aŋ kiŋ lé átaš wačhíŋyaŋpi šni, na čhet’úŋuŋglapi. Miyéš hékta uŋ héhaŋ “hiyá” eyá čhažé iyóȟpewaye, éyaš waná wičáwala kte ló. Čhíŋ oyáte kiŋ líla waúŋȟpaničapi na tuwá mázaska kamná wóečhuŋ waŋží iyúkčaŋ na omníčiye othí ektá ahígnaka čhaŋ, wičálapi šni na wóiyukčaŋ kiŋ iȟpéyapi. Éyaš takómni mázaska naókpaniyaŋ uŋk’úŋpi na oáye waŋží uŋčhíŋpi kte ló,” eyé.Táku kȟé kiŋ hé, hékta Wasútȟuŋ Wí núŋpa k’uŋ héhaŋ, oyáte kiŋ wóštaŋ-wičhákhiyapi na mníwakȟaŋ wóopȟe kiŋ yusútapi. Héčhel oyáŋke kiŋ lél wóopȟe ogná mníwakȟaŋ wíyopȟeyapi naíŋš opȟétȟuŋpi naíŋš yatkáŋpi okíhipi. Wazí Aháŋhaŋ wičhóthi kiŋ é čha líla patítaŋpi na “háŋ” eyápi.Héčhetu k’éyaš tóna héčhetulapi šni kiŋ líla kitáŋpi na íŋš-eyá hótȟaŋkapi. Na nakúŋ wóštaŋpi aŋpétu uŋ hé él tóna íŋyaŋgkhiyapi kiŋ ipáyeȟ waéčhuŋpi s’eléčheča kéyapi, iyótaŋš wičhášašniyaŋ wíčhokaŋ wahéhaŋl čhažé iyóȟpeya othí záptaŋ káǧapi. Linda Heȟlóǧeča ečíyapi waŋ Čhaŋkpé Ópi él thí, na heyé, “Tákuwe lakȟa táku kiŋ lé oyáte kiŋ yuštáŋwičhakhiyapi. Éyaš átaš wašté šni ye. Oyáŋke kiŋ lél wayátkaŋpi wičhóȟ’aŋ kiŋ líla íŋyaŋke, na óta él oyátȟakapi. Čha lé tuwéni iwášte kte šni ye.”Héčheča éyaš Čhaŋwápe Tȟó Wí iákešakówiŋ kiŋháŋ, wóštaŋpi kiŋ ečhúŋpi kte. Hé aŋpétu kiŋ, čhažé iyóȟpeya othí kiŋ híŋhaŋni ečhíyataŋhaŋ mázaškaŋškaŋ napčíyuŋka hetáŋhaŋ ȟtayétu ečhíyataŋhaŋ mázaškaŋškaŋ šakówiŋ heháŋyaŋ yuǧáŋ-hiŋ kte. Heháŋl wiyáwapi aŋpétu iwíkčemna núŋpa sáŋm záptaŋ kiŋ tókhel oyáte kiŋ wakáȟniǧapi kiŋ yuótȟaŋiŋpi kte.Pat Ross Pȟahíŋ Siŋté Oyáŋke Okášpe wakíčhuŋza héčha, na leyé, “Naúŋȟ’uŋpi yuŋkȟáŋ húŋȟ wókhipažiŋ wówapi waŋží káǧapi na ečhél wóštaŋpi kiŋ lé anápte wačhíŋpi kta kéyapi. Nakúŋ húŋȟ íŋš iyóptiŋ kte šni kéčhiŋpi. Éšeš oyáte kiŋ wóštaŋ-wičhúŋkhiyapi kta keúŋkeyape ló,” eyé. OST Wičháčhaže Iyóȟpeyapi Omníčiye kiŋ wawókiye na wayásu na wayúiyeska na waáwaŋyaŋka owíčhalepi. Lé isáŋm slolyáya yačhíŋ háŋtaŋš, lél mas’ákipȟa yo: 867-2266 naíŋš 381-1005.Lakȟóta Makȟóčhe Wótȟaŋiŋ Wówapi lé uŋúŋkhiyapiwww.lakotacountrytimes.com/news/2016-04-07/Front_Page/Alcohol_referendum_timeline_established_voting_set.html﻿Archambault, Jr. Pȟé Šlá Akšížapi kiŋ hé YašíčeBrandon Ecoffey lé owáPȟeží Tȟó Wí iwíkčemna núm sáŋm waŋží, 2016WAMÁKȞOGNAKE ČHAŊTÉ –– Waníyetu opáwiŋǧe tóna heháŋyaŋ Lakȟóta oyáte kiŋ wétu čháŋna šna Ȟé Sápa čhokáta “Pȟé Šlá” eyápi héčhiya ípi na šna wóčhekiye káǧapi. Wašíču oyáte kiŋ hípi uŋ héhaŋ, makȟóčhe k’uŋ hé tȟáwaič’iyapi, éyaš lečhálake s’e húŋȟ owáyasu él wóawaŋyaŋka waŋ makȟóčhe kiŋ ohíkičičhiyapi na akáǧapi kte éyaš ečháŋl makhítȟaŋčhaŋ Dennis Daugaard čhokáŋyaŋ iyéič’iyiŋ na oáye kiŋ inážiŋkhiye.Íŋyaŋ Woslá Hé Oyáte Itȟáŋčhaŋ, Dave Archambault, Jr. hé oíyiŋ na heyé, “Makȟóčhe waŋ toháŋtaŋ kiŋ uŋkítȟawapi na wakȟáŋuŋkilapi kiŋ lé ikíkču uŋkáyapi yuŋkȟáŋ Dakota Itókaǧata makȟópašpe kiŋ hé čhokáŋyaŋ iyéič’iyapi na anáptiŋ kte ȟčiŋ wókhipažiŋ wówapi waŋ ahíglepi kiŋ líla čhaŋtéšil’uŋyaŋpe ló. Ȟé Sápa kiŋ líla tȟáŋka, na etáŋhaŋ makȟóčhe waŋ uŋkíčhapi kiŋ lé čísčila, éyaš theúŋkiȟilapi. Na agná wičhášašniyaŋ uŋkhípe ló,” eyé.Hékta waníyetu tópa wahéhaŋl Pȟé Šlá makȟóčhe yuhápi kiŋ paŋwíyopȟeyapi ektá wíyopȟeyapi kta kéya yuótȟaŋiŋpi, na mázaska kȟoktášiča napčíyuŋka igláwapi kéyapi. Otȟáwokaške waŋ LastRealIndians.com eyápi kiŋ hé é čha lé yuátȟaŋiŋ, na ečhíyataŋhaŋ líla wónaȟ’uŋ kiŋ wayúoblečapi. Héčha uŋ, Lakȟóta óta mázaska mnayáŋpi na yuwáŋžilapi kta škáŋpi, opȟétȟuŋpi kta čha.2012 uŋ héhaŋ, Sičháŋǧu na Kȟaŋǧí Wakpá na Íŋyaŋ Woslá Hé na Mdewákhaŋthuŋwaŋ Oyáte kiŋ ptáyečaska oȟ’áŋpi na makȟóčhe kiŋ (wóžuiyutȟapi kȟoktópawiŋǧe núŋpa sáŋm opáwiŋǧe yámni) opȟétȟuŋpi. Íyečhana, makȟóčhe wičhákičhupi wičhóȟ’aŋ kiŋ iyáye. Makȟóčhe kiŋ “trust” eyápi kiŋ hé kaȟyá tȟuŋkášilayapi kiŋ Lakȟóta kiŋ wičhákičiyuha kta awáčhiŋpi. Héčhel tȟuŋkášilayapi kiŋ makȟóčhe wówapi sutá kiŋ yuhá kte, na makȟóčhe kiŋ Lakȟóta kiŋ patáŋ wičhákičiyuŋkiŋ kte. Él, oyáte kiŋ wičhóȟ’aŋ ečhúŋpi na uŋgnáš tȟatȟáŋka etáŋ wayášla-wičhákhiyapi kta kéyapi.Daugaard khušéya iyéič’iye kiŋ hé Lakȟóta óta héčhetulapi šni na yašíčapi, iyótaŋš Archambault é na oyáte itȟáŋčhaŋ tóna nakúŋ. Archambault heyé, “Toháŋyela tȟokátakiya uŋkígloayapi čhaŋ, makȟópašpe na tȟuŋkášilayapi kiŋ yuhéktab uŋkíčupi. Mázaska líla óta mnaúŋyaŋpi na lé líla tȟéhaŋ aíškiŋuŋkičiyapi, makȟóčhe kiŋ lé uŋkíčhiŋčapi na uŋkítȟakožakpakupi kiŋ wičhúŋkičipatitaŋpi kta čha. Pȟé Šlá kiŋ lé wakȟáŋ uŋgláwapi, na akhé uŋkhí wačhíŋ-haŋpe ló,” eyé. Tȟóka kiŋ Lakȟóta tȟa wóiyowaža kiŋ wičhákhi wačhíŋpi čháŋna Archambault iníhaŋšni él hótȟaŋiŋ. Čha Daugaard iyáuŋpiŋ na ikčé oyáte kiŋ owíčhakaȟniǧe šni kéye, iyótaŋš tȟa wówičala na tȟa wóiyowaža kiŋ owíčhakičičaȟniǧe šni kéye. Archambault isáŋm leyé, “Dakota Itókaǧata makȟópašpe khušéya nážiŋ kiŋ hé héčhetu šni na oókaȟniȟ šíče. Lakȟáš tókȟa uŋyáwapi šni na uŋkókaȟniǧapi šni, na tuktéuŋtaŋhaŋpi kiŋ ítokȟa šni yeló,” eyé. Lakȟóta Wóawaŋyaŋke Othí íŋš-eyá héčhel tȟawáčhiŋ na otȟáwokaške tȟáwa kiŋ él léčhel owá yaŋké: “Tȟuŋkášilayapi kiŋ tuktéktel makȟóčhe eyá oyáte wičhákičiyuhapi kiŋ hé oyáte kiŋ hená ótakiya iwáštepi. Héčha wíwahokičhiyapi iyóȟlogya oyáte itȟáŋčhaŋ kiŋ tȟóyate kiŋ sáŋm taŋyáŋ thiwíčhakhiyapi okíhipi. Nakúŋ héčhel iyéčhiŋka wakȟáŋgli káǧa wówaši ečhúŋpi okíhipi. Naíŋš wíwahokičhiyapi tȟoktȟókeča káǧapi – čhaŋkú káǧa wíwahokičhiyapi, naíŋš makȟólota wíwahokičhiyapi, na kákheškhe – na ečhél wóyuha ikčéka glumázaskapi na taŋyáŋ wawíyopȟekiyapi okíhipi. Na agná oyáte tóna líla wakhútepi naíŋš waíčhaȟyapi kiŋ hená iyótaŋš líla iwáštepe ló,” eyápi.Lakȟóta Makȟóčhe Wótȟaŋiŋ Wówapi lé uŋúŋkhiyapiwww.lakotacountrytimes.com/news/2016-04-21/Front_Page/Archambault_Jr_Slams_Pe_Sla_Opposition.html﻿Nabláska Oyáte kiŋ Húŋȟ Íŋš-eya Íŋkpata Otȟúŋwahe Natȟákapi Kta Čhíŋpi na Lakȟóta Oyáte kiŋ Héčhetkiya ÓwičhakiyapiBrandon Ecoffey lé owáČhaŋnápȟopa Wí iákešagloǧaŋ, 2016WAZÍ AHÁŊHAŊ – Lakȟóta na wašíču eyá Nabláska él thípi čha akhé Íŋkpata Otȟúŋwahe natȟákapi kta líla patítaŋpi na uŋ él hótȟaŋiŋpi.Hékta okó k’uŋ héhaŋ, Hotȟáŋke wičháša waŋ nawíčhakičižiŋ wičháša héčha čha Frank LaMere ečíyapi yuŋkȟáŋ hé é čha wíŋyaŋ waŋ Nora Boesem ečíyapi čha Newell, SD etáŋhaŋ čha kičhí atákičhiye. Yuŋkȟáŋ henáuŋs épi naháŋ nawíčhakičižiŋ wičháša na wíŋyaŋ tónakel Nabláska tȟómničiye ektá yápi na wóyasiča eyá wičhákaipi. Hél Nabláska makhítȟaŋčhaŋ kiŋ é na wawókiye tȟáwa kiŋ é na makȟópašpe wakíčhuŋze eyá ób mníčiyapi.Íŋkpata Otȟúŋwahe kiŋ hé Wazí Aháŋhaŋ Oyáŋke itókaǧatahaŋ oíčaǧo isákhib láȟčiŋ yaŋké, Nabláska ečhíyataŋhaŋ. Otȟúŋwahe kiŋ lé él akétoblala thípi éyaš mniwákȟaŋ owíyopȟeye óta él híŋ na ómakȟa iyóhila mnipíǧa ognáke kȟoktášiča tópa sáŋm iyáya wíyopȟeyapi. Na Lakȟóta eyá Wazí Aháŋhaŋ Oyáŋke etáŋhaŋpi čha hená é čha lená iyúha kiníl opȟétȟuŋpi, ičhíŋ oyáŋke kiŋ ithímahel tuwéni mniwákȟaŋ wíyopȟeyapi naíŋš opȟetȟuŋpi okíhipi šni ečhél wasúwičhakhiyapi, éyaš líla óta iníhaŋšni wayátkaŋpi. Čhaŋkhé óta Íŋkpata Otȟúŋwahe ektá yápi na šna mniwákȟaŋ óta opȟétȟuŋpi na heháŋl naȟmála oyáŋke ektá tȟokšú aglípi, wóopȟe khičákseya oȟ’áŋpi éyaš.Nabláska makȟópašpe tȟuŋkášilayapi na čhaŋksáyuha kiŋ wičhóȟ’aŋ kiŋ lená oslólyapi éyaš átaš anápte wačhíŋpi šni, héčhel nawíčhakičižiŋ oyáte na Lakȟóta tȟómničiye na Lakȟóta oyáte kiŋ iyáwičhauŋpapi.Tóna Nabláska tȟómničiye ektá wóglag ípi kiŋ hená mniwákȟaŋ wíyopȟeyapi kiŋ hé anáptapi kta čhíŋpi, ičhíŋ wóopȟe waŋ yaŋké éyaš okípȟapi šni naíŋš yuéčhetupi šni kéyapi.Čha hé uŋ hená Nabláska Mniwákȟaŋ Awáŋyaŋka Okȟólakičhiye (NLCC) tȟéhaŋ kitáŋyaŋ wówičhakiyakapi na Íŋkpata Otȟúŋwahe kiŋ él íglepi.Nora Boesem, Newell etáŋhaŋ k’uŋ hé, wakȟáŋyeža opáwiŋǧe sáŋm wikčémna záptaŋ sáŋm iyáya otákuye wičhákaǧiŋ na oónakižiŋ wičhák’u. Na hená etáŋhaŋ akénuŋpa t’at’ákapi. Tákuwe héčhečapi kiŋ hé húŋkupi kiŋ iglúš’akapi k’uŋ héhaŋ wayátkaŋpi na hé uŋ ečhíyataŋhaŋ čhiŋčápi kiŋ nasúlapi kiŋ yuéktašniyaŋ iȟpéwičhayapi, FASD eyápi kiŋ hé.Boesem heyé, “Wakȟáŋyeža eyá mitȟáwa iyéčhel ičháȟwičhawaye kiŋ lená iyúha Íŋkpata Otȟúŋwahe hé úŋtȟuŋwičhaye.” Ób í kiŋ hená hé yasútapi, na isáŋm heyá owíčhakiyakapi, tóna Wazí Aháŋhaŋ Oyáŋke él thípi kiŋ hená, tuwá tópa kiŋ etáŋhaŋ waŋží FASD úŋ ečhétuke šni kéyapi. Na Íŋkpata Otȟúŋwahe kiŋ é čha él áyapi kéyapi. John Maisch – Oklahoma makȟópašpe él wákhiya itȟáŋčhaŋ tkȟá kiŋ – leyé, “FASD kiŋ lé é čha Nabláska makȟópašpe kiŋ áotaŋȟčiŋ yuówaŋčaya séče uŋ,” eyé.Nawíčhakičižiŋ okȟólakičhiye kiŋ lé aókiyapi naháŋ ečhánike s’e omníčiye waŋží yuhápi kta kéyapi. Hél waúŋspewičhakhiya na oyáte wawókiye naháŋ wawíyaksapa wičháša na wíŋyaŋ kiŋ wičhákičhopi na ópȟawičhakhiyapi kte. Na agná wóuŋspe oíkazo (CEUs) wičhákipaǧaŋpi kte. Omníčiye kiŋ lé Íŋkpata Otȟúŋwahe él Lakota Hope Center eyápi héčhiya yuhápi kte. Čhaŋwápe Tȟó Wí iákenapčiyuŋka naháŋ iwíkčemna núŋpa kiŋháŋ héčhuŋpi kte.Tókša ečháni omníčiye kiŋ lé isáŋm onáȟ’uŋuŋniyaŋpi kte ló."Íŋkpata Otȟúŋwahe"﻿Tȟaópi Čík’ala na Maȟpíya Lúta Wayáwa Óta Gates Wóuŋspe Mázaska Ohíič’iyapiOwáyawa Nuphíŋ Etáŋhaŋ Záptaŋptaŋ KamnápiTom “Wakáhiŋȟpeya” lé owáČhaŋwápe Tȟó Wí ičízaptaŋ, 2016ALBUQUERQUE –– Pȟeží Tȟó Wí aŋpétu wikčémna núŋm sáŋm napčíyuŋka uŋ héhaŋ Ikčé Oyáte Wóuŋspe Ékihuŋni Wóečhuŋ kiŋ yuótȟaŋiŋpi ečhíyataŋhaŋ Dakota Itókaǧata makȟópašpe él wayáwa wikčémna núŋm sáŋm yámni Gates Wóuŋspe Mázaska Wóohiye kiŋ ohíyapi kta wičhákaȟniǧapi. Mázaska wóohiye kiŋ hé líla othéȟike, na tuwé čónala ikíphipi. Éyaš ohíyapi háŋtaŋš tukté owáyawa waŋkátuya k’éyaš él wayáwapi na ičhúŋhaŋ Gates Wóuŋšila Okȟólakičhiye kiŋ átaya wawíčhakičičayežupi kte. Wayáwa kȟoktópawiŋǧe wikčémna šákpe (60,000) mázaska wóohiye kiŋ lé ohíye-wačhíŋ lápi wówapi ečhúŋpi na etáŋhaŋ líla čónala ohíič’iyapi. Dakota Itókaǧata makȟópašpe kiŋ lél lená wičhákaȟniǧapi: - Tȟaópi Čík’ala Owáyawa etáŋhaŋ: Malena Cross na Jeremiah Hopkins na Morgan Mesteth na Shilo Tallman na Marissa Zimiga - Maȟpíya Lúta Owáyawa etáŋhaŋ: Jacob Cousin na Justin Mesteth na Antone Morrison na Isabella New Holy na Robert Pourier- Waŋblí Pahá Owáyawa etáŋhaŋ: Julissa Filmore na Ryla LeBeau na Sha’Teal Pearman na Dylan Lemmon- Sičháŋǧu Oyáŋke Owáyawa etáŋhaŋ: Antone Iron Heart na John Valdez - Makhízita Owáyawa etáŋhaŋ: Lucas Beardt na Sage Mednansky- Wazí Aháŋhaŋ na Aberdeen Central etaŋhaŋ: Cortez Standing Bear - Mnilúzahaŋ Otȟúŋwahe Čhokáta Owáyawa etáŋhaŋ: Dakota Merrival- Khulwíčhaša Owáyawa etáŋhaŋ: Dayton Obago- Kȟaŋǧí Wakpá Owáyawa etáŋhaŋ: Trevor Thompson- na Philip Otȟúŋwahe etáŋhaŋ: Nathaniel Wooden KnifeGates Wóuŋspe Mázaska Wóohiye k’uŋ hé iyóhila $250,000 iyágleya wawíčhakičičayežu okíhi, éyaš hečéla šni. Hé isáŋmya ótakiya iwáštepi. Owáwaya waŋkátuya él, na hé ikȟápȟeya, ótakiya ówičhakiye. Na wóuŋspe waŋžígži khuwápi háŋtaŋš, mázaska akáb iyéič’iyapi kta ówičhakiye.Lečhálake s’e ómakȟa šákpe heháŋyaŋ wópasi waŋ káǧapi yuŋkȟáŋ Gates ohíye kiŋ hená óta ȟčiŋ owáyawa waŋkátuya él wóuŋspe ékihuŋnipi kéyapi. (Míla Háŋska Makȟóčhe kiŋ lél tuwé kiŋ iyúha nakúŋ iwáŋwičhalakapi na wikčémna etáŋhaŋ šákpela owáyawa waŋkátuya él wóuŋspe ékihuŋnipi.) Na agná Gates ohíye kiŋ hená makȟópašpe wikčémna tópa sáŋm šakówiŋ etáŋhaŋpi na kaíyuzeya makȟóčhe šakówiŋ nakúŋ.Antone Morrison, Maȟpíya Lúta wayáwa waŋ Gates mázaska wóohiye kiŋ ohíič’iya čha heyé, “Gates lápi wówapi k’uŋ waná šiyúte él waglúha, ičhíŋ éwegnaka owákihi šni. Takómni ohíwayiŋ kte šni kéčhaŋmi, yuŋkȟáŋ okášpe ičínuŋpa él ópȟamakhiyapi čha onáwaȟ’uŋ. Na ítohaŋtu yuŋkȟáŋ ohíwaye kiŋ hé onáȟ’uŋmayaŋpi. Naháŋȟči wičákȟewala šni. Owáyawa waŋkátuya čónala él čhažé omígwa. Eháŋni Fort Lewis owáyawa waŋkátuya ektá wabláwa kta awáchaŋmi, éyaš nakúŋ owáyawa waŋkátuya eyá iyótaŋ othéȟike kiŋ hená aíwahaŋble. Héčhena Fort Lewis ektá mníŋ kte, éčuȟčiŋš waníyetu waŋží heháŋyaŋ. Hé íyohakab, uŋgnáš owáyawa tȟókeča waŋží ekta wabláwa kte séče. Wóolowaŋ naíŋš wawíyopȟeyapi wakhúwa wačhíŋ, na hená nuphíŋ Fort Lewis ektá uŋspémič’ičhiya owákihi,” eyé.Morrison čhaŋkáhotȟuŋpi na čháŋčheǧa apȟápi uŋspé, na olówaŋ iyápi owá awáštelake, éyaš hé naȟmálake s’éšna ečhúŋ kéye. Wóuŋspe waŋkáwapȟaya él, waníyetu tópa sítȟapa škátiŋ na waníyetu núŋpa tȟab’ápȟapi él ópȟa. Morrison sáŋm oglákiŋ na heyé, “Maȟpíya Lúta ektá tóškhe ečhúŋk’uŋpi yuŋkȟáŋ Gates lápi wówapi kiŋ taŋyáŋ uŋkówapi kte kiŋ uŋspéuŋkhiyapi. Na líla éna óuŋkičhiyapi na šna wóiyukčaŋ uŋkókičhič’upi. Wašíčuiyapi waúŋspekhiye Mark Tilsen iyótaŋ líla óuŋkiyapi, naháŋ wawáhokuŋkhiye kiŋ, Nakina Mills, na hiŋgnáku kiŋ nakúŋ. Na wíyawa waúŋspekhiye Clay Leonard hé wóyawašte wówapi waŋ omíčiwa. Čha hená iyúha philáwičhawakhiye. Na áotaŋȟčiŋ uŋčíwaye kiŋháŋ waníyetu manúŋpa heháŋtaŋhaŋ ičháȟmakiyiŋ na híŋhaŋni čháŋna mayúȟiče, na tókhel okíhika ómakiye. Čha lé mišnála iwáštemič’iyiŋ kta ečhámuŋ šni, ée iyé kȟó léčhawečičuŋ weló,” eyé.Gates Wóuŋspe Mázaska Wóohiye k’uŋ hé 1999 uŋ héhaŋ Bill Gates tȟawíču Melinda kičhí tȟoká káǧapi, na $1.6 billion kič’úŋpi. Wičhóuŋčhaǧe waŋ héčhena wayáwapi kiŋ etáŋhaŋ húŋȟ wakáške yúzapi kta iyéwičhakiyapi na ówičhakiyapi kta čha uŋ héčhuŋpi kéyapi. Na nakúŋ awíčhakičiblezapi ektá wagláyežupi okíhipi šni háŋtaŋš, waókihipi naíŋš waíč’ičhupi kte šni kéyapi. Na takómni heháŋtaŋhaŋ mázaska wóohiye kiŋ lé líla óta ówičhakiyiŋ na wíyokihiwičhaye.Lakȟóta Makȟóčhe Wótȟaŋiŋ Wówapi lé uŋúŋkhiyapiwww.lakotacountrytimes.com/news/2016-05-05/Sports/Little_Wound_Red_Cloud_top_Gates_Scholarships_five.html﻿Lakȟóta na Lakȟóta Tȟókeča Eyá Ptáyela Škáŋpi na Lakȟóta Owáyawa Awáŋyaŋka Okȟólakičhiye Yutȟókečapi kte kiŋ AnáptapiBrandon Ecoffey lé owáČhaŋnápȟopa Wí iákešagloǧaŋ, 2016MNILÚZAHAŊ OTȞÚŊWAHE – Lečhála Míla Háŋska Tȟuŋkášilayapi kiŋ Lakȟóta Owáyawa Awáŋyaŋka Okȟólakičhiye (LOAO, wašíčuiya BIE) yuwáŋžilapi kte ȟčiŋ na oyáŋke ečhékčhe ikčé oyáte wóuŋspe omníȟuha-owá tóna natȟákapi kte ȟčiŋ kiŋ Lakȟóta okȟólakičhiye waŋ anáwičhakiptapi.Obláye Makȟóčhe Oyáte Itȟáŋčhaŋ Okȟólakičhiye (OMOIO, wašíčuiya GPTCA) itháŋčhaŋ Gay Kingman heyé, “Uŋkígluwitayapi na ówaŋžila uŋškápi na uŋ lé inážiŋuŋkhiyapi kštó. OMOIO na wákhiya wičháša/wíŋyaŋ eyá, na tȟuŋkášilayapi tȟómničiye él yaŋkápi húŋȟ akhíptaŋ léčhuŋk’uŋpi.”2013 k’uŋ héhaŋ, Tȟuŋkášilayapi Makȟóčhe Wówapikaǧe Sally Jewell é naháŋ Tȟuŋkášilayapi Wóuŋspe Wówapikaǧe Arne Duncan okȟólakičhiye waŋ káǧapi. Okȟólakičhiye kiŋ lé LOAO kiŋ iwáŋyaŋkiŋ na tákuwe wayáwa kiŋ aókpaniyaŋ waúŋspewičhakhiyapi kiŋ hená ablés wačhíŋpi kta čha káǧapi. Na táku wašté šni etáŋ iyékiyapi héči hená yuwáštepi na ečhél wayáwa kiŋ yuphíya wóuŋspe wičhák’upi kta kéyapi.Yuŋkȟáŋ okȟólakičhiye uŋ hé tóna akhígle Lakȟóta ób mníčiyapi na etáŋhaŋ Wayúwašte Wówapi waŋ káǧapi. Na él tókheškhe LOAO kiŋ yuwáštepi kta iyéčheča kéyapi kiŋ hená Wówapikaǧe Jewell anáǧoptaŋ na Order 3334 eyápi waŋ owá na yuótȟaŋiŋ. Tókhel ečhúŋpi yuŋkȟáŋ LOAO kiŋ yutȟókečapi na heháŋl iyé íyatayela wayáwa kiŋ waúŋspewičhakhiyapi kte šni na ečháŋl’eš LOAO owáyawa kiŋ kaíyuzeyataŋhaŋ ówičhakiyapi kte kiŋ ečhétkiya škáŋpi.Héčhuŋpi na agná LOAO kiŋ wókamna óta líla mázaska óta aíkȟoyaka čha otȟúŋwahe tȟáŋka ektákta káǧapi kte, Tȟuŋkášila Othí Otȟúŋwahe na tuktéktel nakúŋ. Hó k’éyaš héčhuŋpi kiŋháŋ Lakȟóta oyáŋke ečhékčhe wóuŋspe omníȟuha-owá wikčémna núm sáŋm núŋpa natȟákapi kta tkȟá. Tákuwe héčhuŋpi kte kiŋ hé LOAO kiŋ sáŋm wíyokihi kta kéyapi éyaš Lakȟóta óta hé čhet’úŋglapi. Éeye héčhel tóna otȟúŋwahe tȟaŋkíŋkiŋyaŋ él wókamna yuhápi kiŋ épi čha átaya waíŋyaŋgkhiyapi na Lakȟóta eyá oyáŋke él thípi na wakȟáŋyeža kiŋ slolwíčhayapi na owíčhakaȟniǧapi hená wóokihi waníčapi kta kéyapi. Kingman heyé, “Oyáte kiŋ óta naháŋ oyáŋke owáwaya kiŋ ótaȟča wóawačhiŋ k’uŋ hé khipážiŋpi. Na tóna akhígle él hóuŋtȟaŋiŋpi na uŋyášičapi. Oyáte na owáyawa kiŋ okhíkaȟniǧapi; wóitȟaŋčhaŋ kiŋ kákhiya otȟúŋwahe tȟáŋka ektákta yaŋké háŋtaŋš, oyáŋke owáyawa na wayáwa kiŋ átaš iwáštepi kte šni. Na hé isáŋm, mázaska eyá tȟuŋkášilayapi kiŋ eyášna wičhák’upi kiŋ hená yučónalapi kte kštó,” eyé.Nakúŋ heyé, 2006 k’uŋ héhaŋ wayásu wóečhuŋ waŋ yuótȟaŋiŋpi na íomakȟa kiŋ yuštáŋpi. Na héčhena háŋ kéye.Wóyuštaŋ kiŋ lé waníyetu tóna yaŋké éyaš tȟuŋkášilayapi kiŋ sutáya glús nážiŋpi šni yuŋkȟáŋ Sičháŋǧu wákhiya wičháša waŋ Charles Abourezk ečíyapi čha lečhála áwičakȟeya yusúta kta wačhážeyate. Na nakúŋ Wakpá Wašté Oyáte Tȟómničiye kiŋ LOAO kiŋ wóopȟe aglíhewičhayapi. Čha hená uŋ ečhíyataŋhaŋ Tȟuŋkášilayapi Omníčiye kiŋ phiyá iyúkčaŋpi na tȟa-mázaska kiŋ tȟogyé kpamnípi kte k’uŋ hé héčhetulapi éyaš akhé tókheškhe ȟ’áŋpi kiŋháŋ LOAO kiŋ yutȟókečapi kte k’uŋ hé oyáŋke owáyawa na obláye makȟóčhe oyáte kiŋ hená išíčapi kte šni kiŋ ečhél ečhúŋ wičhášipi.Tȟuŋkášilayapi Omníčiye Mázaska Kpamní Okášpe Itȟáŋčhaŋ Ken Calvert heyá iwáhowičhaye: “Tóškhe ečhúk’uŋpi yuŋkȟáŋ wówayutȟokeča kiŋ lé él takúku wayásu wóečhuŋ waŋ Wakpá Wašté Oyáte Tȟómničiye kiŋ káǧapi k’uŋ iyówaža héči hená iȟéyab waéčhuŋk’uŋpi kta waŋ yaŋké,” eyé. Kingman hé iwóglakiŋ na heyé, “Waná oyáte na owáyawa uŋkítȟawapi kiŋ khiyéla aóglutȟeya nážiŋpi šni na oápȟe eyá uŋkíič’ikčupi čha wašté. Hó čha waná wóawačhiŋ waŋ uŋkíš uŋyúhapi kiŋ uŋglúwaštepi na tókhel oyáte owáyawa kiŋ lená ówičhuŋkiyapi kta iyéčheča kiŋ uŋkíglukčaŋpi uŋkókihipi. Oígloaye eyápi kiŋ hé itéšniyaŋ yuháuŋkhiyapi héči uŋkíyečhiŋka waáwauŋčhiŋpi na wíuŋkič’iglukčaŋpi kte héčha, na LOAO oítȟaŋčhaŋ hená wíuŋkičiyukčaŋpi kte šni. Na agná LOAO wókičhiyakapi wanílya wíuŋkičiyukčaŋpi kte ȟčiŋ uŋ hé líla iníhiŋuŋkičiyapi,” eyé.Rep. Calvert oyáte kiŋ iwíčhakiye kiŋ hé LOAO kiŋ kaǧíwičhaye. Čha waná tókȟašniyaŋ oyáte tȟóigloaye kiŋ wičhákhipi okíhipi kte šni s’eléčheča. Oglála Oyáte Itȟáŋčhaŋ na OMOIO itȟáŋčhaŋ John Steele leyé, “Tȟuŋkášilayapi Tȟómničiye kiŋ čhokáŋ iyéič’iyapi na obláye makȟóčhe oyáte kiŋ nawíčhakičižiŋpi kiŋ uŋ líla wóphila ewíčhuŋkiyapi. Uŋkíyečhiŋka owáwaya eyá makȟóčhe uŋkítȟawapi mahél hé kiŋ lená awáŋuŋglakapi na íŋyaŋg’uŋkičhiyapi uŋčhíŋpi kéuŋkeyapi uŋ héhaŋ naúŋȟ’uŋpi čha wašté yeló,” eyé.Tóškhe obláye makȟóčhe oyáte kiŋ ptáyečaska škáŋpi na oígloaye glús nážiŋpi kiŋ óta waŋyáŋkapi na wóohiye yawápi. Oyáte óta Míla Háŋska Tȟuŋkášilayapi tȟa-wóawaŋyaŋke kiŋ khipážiŋpi, na íŋš-eyá ečhéȟčiŋ oȟ’áŋpi kta načhéče.Steele heyé, “Waníyetu líla óta heháŋyaŋ tȟuŋkášilayapi tȟa-wówaši kiŋ lená wíuŋkičiyukčaŋpi na waúŋkičuŋzapi tkȟá 1970s uŋ héhaŋ oígloaye uŋkíkikčupi na heháŋtaŋhaŋ wičála šni uŋk’úŋpi. Itȟáŋčhaŋwičhuŋyaŋpi na waúŋspekhiya uŋkítȟawapi kiŋ waúŋspepi na waslólyapi na tókheškhe wakȟáŋyeža kiŋ iwáštepi kte kiŋ ečhél škíŋčiyapi, čha LOAO kiŋ hená anáwičhaǧoptaŋpi waštéke ló,” eye.Hékta Pȟeží Tȟó Wí k’uŋ héhaŋ LOAO kiŋ húŋȟ kaȟníȟ yewíčhašipi na hená oyáŋke owáyawa itȟáŋčhaŋ ób ahímničiyapi. Héčhetu éyaš óta iyókiphipi šni na LOAO wičháša na wíŋyaŋ kiŋ hena ohówičhalapi šni na taŋyáŋ anáwičhaǧoptaŋpi šni na éeye tákuwičhakhiyapi šni s’eléčheča kéyapi.Waŋží leyé, “2006 k’uŋ héhaŋ LOAO wóawačhiŋ waŋ káǧapi, éyaš oyáte kiŋ wičálapi šni, na Tȟuŋkášilayapi Tȟówayasu kiŋ iwíčhakiyapi. Héčha uŋ anúŋg akhíyapi na LOAO kiŋ wayútȟokečapi kiŋ ičhúŋhaŋ obláye makȟóčhe oyáte kiŋ wawíčhakiyutȟokečapi kte šni yuštáŋpi. Héčheča éyaš LOAO phiphíya wóawačhiŋ k’uŋ hé yuhá glípi na šna oyáte kiŋ wičháyaečheča wačhíŋpi, takúkula yutȟókečapi éyaš. Čháŋna šna oyáte kiŋ akhéšnašna wičálapi šni. Anúŋg wówaš’ake ákhilečhelya wóuŋkičhiyakapi kta škȟá átaš héčheča šni, na hé héčhetu šni. LOAO kiŋ owáyawa na wayáwa kiŋ lená ówičhakiyapi čhíŋpi héči oyáte na tóna él wówaši ečhúŋpi na átayela owážapi kiŋ hená anáwičhaǧoptaŋpi kta waŋ héčha.”"Owáyawa Awáŋyaŋka Okȟólakičhiye" ﻿Lakȟóta Oyáte kiŋ ‘Iwíčhakte Pȟežúta’ Kičhí Kičhízapi (Okášpe Waŋží)Natalie Hand lé owáČhaŋnápȟopa Wí iákešagloǧaŋ, 2016WAZÍ AHÁŊHAŊ – Haŋíyačhiŋkešni tuwá Julie Richards thí kiŋ ahí-katóto éyaš nihíŋčiye šni. Richards kȟoškálaka na wikȟóškalaka óta ówičhakiyiŋ na šna oónakižiŋ waŋ wičhákičiyuha čha tókhiŋš akhé héčha waŋží wóokiye olé hí kéčhiŋ. Hó éyaš sémni waŋ hí uŋ hé ikčéya hí šni na ečháŋleš šilwáčhiŋ.Sémni uŋ hé tȟoškáye. Richards thiyópa kiŋ kiyúǧaŋ na wáŋčag ognákiŋ na tókhiya áye ší, na líla kitáŋ. Richards wičála šni yuŋkȟáŋ héčhena mázawakȟaŋ waŋ ité apáha na paǧéyiŋ na wíyuŋȟ iyéye; tákuwe iwíčhakte pȟežuta (wašíčuiya “meth”) iwóglag ománi na anápte wačhíŋ kiŋ hé.Richards heyé, “Tókhiyani ámniŋ kte šni képȟe k’uŋ héhaŋ bléze šni hiŋglé. Naǧíhaha s’eléčheča na Tȟuŋkášilayapi Wapási Wičháša ektá mníŋ na aóblakiŋ naíŋš blaátȟaŋiŋ kta héči slolyá čhíŋ. Čha yucháŋlasni wačháŋmi na Tȟuŋkášilayapi Wapási Wičháša (wašíčuiya FBI) ób wówaši ečhámuŋ šni képhiŋ  na éeye íŋše Oyáte kiŋ ówičhakiyiŋ kte ȟčiŋ waškáŋ kéya owákiyake. Kȟáŋšniyela haŋkéya blawáčhiŋksapa čha iyáye,” eyé.Wazí Aháŋhaŋ Oyáŋke kiŋ ithímahel kȟoktópawiŋǧe wikčémna núm sáŋm záptaŋ thípi naháŋ iwíčhakte pȟežúta lečhálake s’e hihúŋni kiŋ uŋ ótaȟčiŋ líla nihíŋčiyapi, na tókhel ȟ’áŋpi kte kiŋ iyúkčaŋpi.Richards ečíyapi uŋ hé waníyetu wikčémna tópa sáŋm záptaŋ. Čhiŋčá kiŋ tópapi na tȟakóžakpaku kiŋ yámnipi. Hékta waníyetu yámni k’uŋ héhaŋ čhuŋkšítku tȟokápȟa kiŋ tȟókeča áya čha akíčibleza kéye. Uŋgnáhela wamánuŋ na šna nihíŋčiyakel úŋ s’a, na agná okó tóna heháŋhaŋyaŋ tókȟaȟ’aŋ úŋ kéye. Čháŋna šna iyé čhiŋčá kiŋ húŋku na kȟúŋšitku kiŋ aíȟpewičhaye. Heyé, “Aŋpétu waŋ él mičhúŋkši kiŋ é na tȟa-wíčhaša kiŋ iwíčhakte pȟežúta úŋpapi čha íyašlalwičhuŋyaŋpi. Tȟoká ektá wičákȟewala owákihi šni, na éeye wáŋčala ečhúŋpi séča kémič’iye. Hó éyaš héčhel sáŋm wablúšiča-haŋ čha awákibleziŋ na haŋkéya itóhewaye,” eyé.Wazí Aháŋhaŋ Oyáŋke kiŋ lél óta pȟežúta šíča kiŋ lé iwóglag-kapíŋpi, iyótaŋš otákuye waŋží khičháŋye háŋtaŋš, wóišteče yawápi čhaŋkhé.Richards isáŋm heyé, “Eháŋni, wičhóthi kiŋ él tuwé waŋží šil’óȟ’aŋ čháŋšna, wáŋčagna kiyútȟaŋiŋpi na šna íčat’a iyópȟeyapi. Leháŋl, wičhóȟ’aŋ kiŋ hé uŋkákupi kte héčha,” eyé."Iwíčhakte Pȟežúta 1"﻿Lakȟóta Iyápi Kiŋ Waná Apȟážežeya InážiŋPRNewswire-USNewswireČhaŋnápȟopa Wí iákenapčiyuŋka, 2016WAKPÁŠIČA OTȞÚŊWAHE — Lakȟóta Iyápi Okȟólakičhiye kiŋ (LLC eyápi kiŋ hé) Lakȟól’iyapi kiŋ patáŋpi na yukínipi kte ȟčiŋ škáŋpi yuŋkȟáŋ hená lečháš wayúotȟaŋiŋpi waŋ yuóblečapi. Na hé heyé; leháŋl kȟoktópawiŋǧe núŋblala Lakȟótiyapi uŋspépi, na hékta waníyetu wikčémna heháŋtaŋhaŋ líla Lakȟótiyapi óta wičhúŋgnunipi.Lakȟóĺ’iyapi kiŋ lé Dakota makȟópaspe Wazíyata na Itókaǧata él iyápi. Khéya Wíta imáhel Ikčé Oyáte iyápi tóna ihé kiŋ hená etáŋhaŋ líla čónala yukíni-phičá načhéče, na waŋží Lakȟótiyapi kiŋ é. Lakȟóta Oyáte kiŋ waná 170,000-pi éyaš líla čónala ektáȟčiŋ Lakȟótiyapi. 2006 k’uŋ héhaŋ kȟoktópawiŋǧe šákpe wahénakeča Lakȟótiyapi na Lakȟól’iya ičháǧapi. K’éyaš leháŋl LLC kiŋ iwíčhawayapi na kȟoktópawiŋǧe núŋblala čhél iháŋpi kéyapi. Hó čha uŋkáblezapi háŋtaŋš, waníyetu wikčémna heháŋyaŋ Lakȟótiyapi kȟoktópawiŋǧe tópa wičhóni ékignakapi, ómakȟa iyóhila opáwiŋǧe tópa séča iȟpéya uŋkíyayapi.Héčha uŋ, Ethnologue eyápi waŋ – iyápi wópasi omnáye waŋ – waná Lakȟóta iyápi kiŋ tȟogyé awíyukčaŋpi. Tȟéhaŋ “Henála Áye” (wašíčuiya “Threatened”) yawápi, éyaš waná “T’íŋ Kta Kȟaŋyéla” (wašíčuiya “Moribund”) owá égnakapi kte. Hó éyaš nakúŋ “Kiní Áye” (wašíčuiya “Reawakening”) kȟó owápi kte, ičhíŋ Lakȟóta óta glukínipi kta khuwápi.Ben Black Bear Lakȟól’iya ičháǧiŋ na waná waníyetu wikčémna šákpe sáŋm napčíyuŋka. Heyé, “Tuwé eyá yuphíya Lakȟólkȟol’iyapi okíhipi kiŋ awíčhawatuŋwaŋ-he éyaš tóna iyéwičhawaye kiŋ heníyuha mísaŋm waníyetu ótapi. Éyaš nakúŋ tȟéčake čiŋ óta él éwačhiŋpi na Lakȟótiyapi uŋspépi čhíŋpi. Hó čha táku waŋ uŋkáblezapi kta waŋ yaŋké kiŋ hé; tókheškhe ečhúŋk’uŋpi yuŋkȟáŋ tȟéča kiŋ ’Uŋmáspe wačhíŋ ’uŋ’ ečéla eyápi šni tkȟá hé isáŋmya ’Tókhel waȟ’áŋ kiŋháŋ Lakȟótiyapi kiŋ lé tókȟaȟ’aŋ kte šni he?’ eyá iíč’iyuŋǧapi kte ló. Hé é ȟče ló,” eyé.Waná waníyetu wikčémna heháŋyaŋ, Black Bear LLC kiŋ ób škáŋ, na wóyuiyeska na wanáǧoya wóečhuŋ óta yuhá ówičhakiye. Matȟó Waúŋšila Thiwáhe kaȟ-ówičhakiyiŋ na itówapinaškaŋškaŋ waŋ Hótȟaŋiŋpi eyápi čha Waníyetu Wí k’uŋ héhaŋ yuótȟaŋiŋpi yuŋkȟáŋ hé él ópȟa.Tóna Lakȟótiyapi kiŋ čónala áyapi kiŋ hé héčhetu k’éyaš Black Bear wówačhiŋyeye yuhá máni. Leyé, “Tȟokȟáŋtaŋhaŋ iwáŋyaŋkapi háŋtanaš, iyápi kiŋ tókhečhúŋphičašniyaŋ ečhéča kéčhiŋpi, éyaš uŋkíyeštukȟa Lakȟól’uŋkiyapi na yulákȟolyakel uŋk’úŋpi yuŋkȟáŋ uŋkáič’iblezapi na tókhel iyápi kiŋ tȟokátakiya š’agyá gluhá maúŋnipi kte kiŋ uŋkíiglukčaŋpi kte kiŋ héčha,” eyé.Lakȟól’iyapi yukínipi wičhóȟ’aŋ kiŋ él Lakȟóta Iyápi Okȟólakičhiye kiŋ tȟokáheya yápi, ičhíŋ oyáte kiŋ iyápi kiŋ ečhíyataŋhaŋ waábleswičhayapi naháŋ tóna Lakȟól’iya waúŋspewičhakhiyapi naíŋš uŋspéič’ičhiyapi kiŋ hená ówičhakiyapi na wičhápatitaŋpi. LLC hé tuwé óta ób škíŋčiyapi: owáyawa na owáyawa waŋkátuya óta Lakȟóta oyáŋke ečhékčhe hiyéye kiŋ hená, oyáte itȟáŋčhaŋ na wakáške-yúze kiŋ, iyápi wapásika eyá, na tuwé k’éyaš iyápi kiŋ yukíni kte ȟčiŋ škáŋpi kiŋ hená.Lé isáŋm oslólyaya yačhíŋ háŋtaŋš, lél yá yo: http://lakhota.org.www.prnewswire.com/news-releases/lakota-language-now-critically-endangered-300222955.html"Lakȟóta Iyápi"﻿Wikȟóškalaka Tȟabškáta Akíčhiyapi KiŋČhaŋnápȟopa Wí iwíkčemna núŋpa sáŋm šákpe, 2016WAZÍ AHÁŊHAŊ / PȞEŽÚTA ȞÁKA — Haŋhépi šni haŋní, Wazí Aháŋhaŋ Oyáŋke etáŋhaŋ wikȟóškala tȟabškáta okȟólakičhiye yámni iháŋpi, éyaš waná waŋžíla okápte. Haŋhépi, Pȟežúta Ȟáka ektá, Tȟaópi Čík’ala wikȟóškalaka kiŋ Maȟpíya Lúta wičháktepila, wóiglamna akétopa uŋ (59-45). Na nakúŋ, Ohíye S’a Otȟúŋwahe wikȟóškalaka kiŋ Wazí Aháŋhaŋ Owáyawa wičháktepila, wóiglamna yámnila uŋ (50-47). Ištáwičhayazaŋ Wí aŋpétu tȟokáhe kiŋháŋ (Aŋpétu Núŋpa kiŋ) Pȟežúta Ȟáka é na Ohíye S’a wikȟóškalaka kiŋ akíčhiyapi kte, mázaškaŋškaŋ šákpe sáŋm okhíse kiŋháŋ. Naháŋȟči tuktél škátapi kte kiŋ slol’úŋyaŋpi šni. Tuktéuŋma akíčhiyapi kiŋ hé ohíyapi héči hé Makȟópašpe Akíčhiyapi Tȟáŋka él yápi kte, Mní Otȟúŋwahe ektá. Hé Ištáwičhayazaŋ Wí aŋpétu iwíkčemna hetáŋhaŋ aŋpétu iákenuŋpa heháŋyaŋ íŋyaŋkiŋ kte.Tȟaópi Čík’ala wikȟóškalaka kiŋ, “Taŋyáŋ škátapi na ohíya po/pe,” uŋkéničiyapi!﻿Antonin Scalia T’íŋ na Waná Tȟóakaŋke kiŋ AkhíničapiPeter Hill lé owáČhaŋnápȟopa Wí iwíkčemna núŋpa sáŋm šákpe, 2016TȞUŊKÁŠILA OTHÍ — Čhaŋnápȟopa Wí iákeyamni k’uŋ héhaŋ, wičháša waŋ Tȟuŋkášilayapi Owáyasu Waŋkátuya él yaŋká čha, Antonin Scalia ečíyapi yuŋkȟáŋ hé é čha t’é. Texas makȟópašpe él wakhúwa wóasnikiya waŋ ečhúŋ yuŋkȟáŋ ȟtayétu ečhíyataŋhaŋ tȟakȟólaku kiŋ owíčhakiyakiŋ na ophí-šni kéyiŋ na ečháni iyúŋkiŋ kta kéye. Haŋwátohaŋl t’íŋ na íhiŋhaŋni háŋl tuwá héčhel iyéye. Waníyetu wikčémna šakówiŋ sáŋm napčíyuŋka níuŋ.Tȟuŋkášilayapi Owáyasu Waŋkátuya él eyášna tuwá napčíyuŋka yaŋkápi éyaš Scalia iȟpéya iwíčhayaye kiŋ uŋ waná šaglóǧaŋpila. Hó čha Tȟuŋkášilayapi – Obama – kiŋ é čha lečhála waŋží kaȟníǧiŋ kte kiŋ tȟawówaši kiŋ héčha. Tkȟá, tȟuŋkášilayapi tȟómničiye él yaŋkápi kiŋ óta (iyótaŋš Phuté Wókič’u Okȟólakičhiye él ópȟapi hená) khušéya inážiŋpi kta kéyapi, tuwé Obama kaȟníǧe k’éyaš. Éeye toháŋyaŋ Tȟuŋkášilayapi tȟéča waŋží kaȟníǧapi šni heháŋyaŋ apȟépi kta awáčhiŋpi.Léčhel wičhóškaŋ kiŋ uŋ Šúŋšuŋla Okȟólakičhiye kiŋ líla wičháyašičapi, na iyé Obama kičhíčaič’iyapi kta kéyapi. Líla ečháni tuwá kaȟníǧiŋ na él yaŋkékhiye kiŋ wašté kta kéyapi. Hó čha waná wóakhiniče waŋ yaŋké. Naháŋ Waníyetu Wí kiŋ akhé Míla Háŋska oyáte kiŋ čhažé iyóȟpeyapi kte kiŋ lé él líla wayútȟokeča kte séče ló.  “Scalia T’é”﻿Lakȟóta Oyáte kiŋ ‘Iwíčhakte Pȟežúta’ Kičhí Kičhízapi (Okášpe Núŋpa)Natalie Hand lé owáČhaŋnápȟopa Wí iákešagloǧaŋ, 2016Wíŋyaŋ Waŋžíla KihélakeRichards heyé, “Mičhúŋkši kiŋ iháŋg’ič’iya-hiŋ na miyé kiŋ átaš wíyowakihi šni s’élečheča. Oȟ’áŋkȟoya šíl áye, éyaš tukténi wóokiye iyéya okíhi šni s’elé. Čha hékta waníyetu yámni uŋ héhaŋ, okȟólakičhiye waŋ wakáǧiŋ na “Mothers Against Meth” eyá čhažéblate. Líla tȟéhaŋ iwíčhakte pȟežúta hé iwápasi – tóškhe káǧapi na tókheškhe wičhátȟaŋčhaŋ na wičhótȟawačhiŋ na wičhánaǧi kiŋ wičháyušiče kiŋ hená.”Nakúŋ Richards Ité Wówapi oínažiŋ waŋ lé yutȟáŋiŋ kta čha káǧe. Heyé, “Oínažiŋ kiŋ lé él tóna thítakuye kiŋ iwíčhakte pȟežúta khičháŋyaŋpi héči hená úpi na waéyapi naíŋš čhaŋtét’iŋskičhiyapi naíŋš wóokiye lápi okíhipi. Naháŋ nakúŋ él akhíuŋyaŋpi yuŋkȟáŋ ȟná uŋhíŋglapi na iwíčhakte pȟežúta wíyopȟeyela kiŋ lená wičhúŋyuatȟaŋiŋpi na wičhúŋkišičapi kte,” eyé.Richards oglákiŋ naháŋ haŋíyokpaza čháŋna šna Wazí Aháŋhaŋ él húŋȟ ób tukté čhaŋkú k’éyaš ognágna wákhil ománi kéye. Owáštečake háŋtaŋš makȟámaniyaŋ yápi. Watóhaŋl šna išnála ečhúŋ, naíŋš otákuye tónala ób ománi. Naháŋ, wičhótȟila eyá él óta pȟežúta šíča khičháŋyaŋpi načhéča čha él šna wákhil škáŋpi. Tȟéčake čiŋ tóna iwíčhakte pȟežúta ayúštaŋpi čhíŋpi kiŋ hená é čha Richards ówičhakiyiŋ kte ȟčiŋ kéye.Wazí Aháŋhaŋ Oyáŋke kiŋ léčhetkiya iwíčhakte pȟežúta hé líla hiyú, na čhaŋksáyuha kiŋ anáptapi okíhipi šni s’eléčheča kiŋ hé uŋ Richards na tuwáwaka nakúŋ líla kȟáŋt’api kéyapi.Hó éyaš Oglála Lakȟóta Čhaŋksáyuha Okȟólakičhiye kiŋ íŋš-eyá kȟáŋt’api. Oyáŋke kiŋ makȟópašpe waŋ Connecticut eyápi kiŋ hé íŋskokeča, tkȟá čhaŋksáyuha kiŋ líla čónalapi, čha iyótiyekiyapi. BIA Pȟežúta Šíča Anáptapi Okȟólakičhiye kiŋ tuwá Wazí Aháŋhaŋ-ta yešípi (Algin Young ečíyapi, Mnilúzahaŋ Otȟúŋwahe etáŋhaŋ). Hé wíuŋyuŋǧapi kta mas’áuŋkipȟapi éyaš uŋkáyuptapi šni.Leháŋl Wazí Aháŋhaŋ Okáške Thípi kiŋ áta iwíčhakte pȟežúta khičháŋyaŋpi kiŋ opúze s’eléča škhé.Sgt. Rhonda Talbot, čhaŋksáyuha itȟáŋčhaŋ waŋ, leyé, “Waná waníyetu wikčémna heháŋyaŋ okáške thípi kiŋ lél wówaši ečhámuŋ. Na hékta ómakȟa uŋ héhaŋ, toná iwíčhakte pȟežúta úŋpi na kašká éwičhuŋgnakapi kiŋ sáŋm líla óta hiŋglápi. Okó iyóhila, zaptáŋ naíŋš hé isáŋmya owíčhuŋkoyuspapi s’eléčheča,” eyé. Norma Rendon, OST Šilyá Owíčhakiȟ’aŋpi Ówičhakiye Okȟólakičhiye Itȟáŋčhaŋ kiŋ, heyé, “Leháŋl wíŋyaŋ na wakȟáŋyeža kiŋ theȟíya wičhákhuwapi kiŋ hé sáŋm šíčiŋ na sáŋm wókȟokipȟeka ayé,” eyé.Mnilúzahaŋ Otȟúŋwahe kiŋ oyáŋke kiŋ ikhíyela yaŋká yuŋkȟáŋ hél nakúŋ óta héčhel ayáič’iyapi na ošúŋgye ophíič’iyapi škhé. Mnilúzahaŋ Otȟúŋwahe Čhaŋksáyuha kiŋ oyákapi ečhíyataŋhaŋ iwíčhakte pȟežúta kiŋ óta wičháyušičiŋ na nakúŋ leháŋl thíkičhiktepi kiŋ líla óta kéyapi."Iwíčhakte Pȟežúta 2"﻿Húŋkpapȟa Lakȟóta Oyáte: “Wíglisapa Oíyaye Tȟáŋka kiŋ Lé Tȟokáta Wičhóuŋčhaǧe kiŋ Wičháyušičiŋ Kte”Oyáte kiŋ Ówaŋžila KhipážiŋpiTalli Nauman (Wičhózani na Makȟóčhe Wówapi-Owá Itȟáŋčhaŋ) lé owáIštáwičhayazaŋ Wí inápčiyuŋka, 2016ÍŊYAŊ ČHÚŊKAŠKE – Íŋyaŋ Woslál Háŋ ektá oyáte kiŋ wíglisapa oíyaye tȟáŋka waŋ wíglisapa okȟólakičhiye tȟaŋkíŋkiŋyaŋ eyá káǧapi kta awáčhiŋpi čha khušéyiŋ kte ȟčiŋ škáŋpi. Wígli oíyaye tȟáŋka kiŋ (“Dakota Access Pipeline” naíŋš “Bakken Pipeline” eyápi kiŋ hé) Miwátani na Ȟewáktokta na Pȟaláni tȟa-mákȟočhe etáŋhaŋ itókaǧatakiya-wiyóhiyaŋpatakiya Pešlékhe Oyáte Makȟóčhe ihúŋniyaŋ wíglisapa tȟokšú kta škhé.Lé makhíyutȟapi kȟoktópawiŋǧe sáŋm opáwiŋǧe sáŋm wikčémna yámni sáŋm tópa heháŋyaŋ yuŋkíŋ na Lakȟóta Makȟóčhe ópta ȟpáyiŋ kte. Íŋyaŋ Woslál Háŋ Oyáŋke kiŋ hétu čha óptakiyiŋ kta škhé. Na nakúŋ tóškhe wíglisapa kiŋ ičúpi kiŋ léčhetu kte: makȟá kiŋ íčat’a mní awóslipi na ečhél íŋyaŋ kiŋ wošléčapi kte, wašíčuiya “fracking”.SD Public Utilities Commission na ND Public Service Commission wóechuŋ tȟáŋka kiŋ lé eháŋni iyówiŋyaŋpi.Des Moines, IA ektá akhíyapi naháŋ wíglisapa okȟólakičhiye kiŋ tóna khušéya thípi na makȟóčhe gloníčapi kiŋ makȟá wičhákhipi kta okíhipi héči ečháni wóštaŋpi kta kéyapi. Ištáwičhayazaŋ Wí aŋpétu inápčiyuŋka na iwíkčemna kiŋháŋ oyáte eyá lé iyówažapi kiŋ oíye kič’úŋpi okíhipi, wóuŋspe omnáye ogná.Chaŋnápȟopa Wí aŋpétu iwíkčemna núm sáŋm šákpe uŋ héhaŋ, Íŋyaŋ Woslál Háŋ Waíŋyaŋgkhiyapi Thípi ektá, Húŋkpapȟa Oyáte é naháŋ Míla Háŋska Akíčhita Wakáǧa Okȟólakičhiye kiŋ mníčiyapi. Tuwé líla óta wóečhuŋ kiŋ lé khipážiŋpi čha ektá ípi.Na hená waŋží Joye Braun é. Wakpá Wašté Oyáŋke etáŋhaŋ iglói naháŋ wičhóȟ’aŋ kiŋ líla él ígle. Heyé, “Wíglisapa oíyaye tȟáŋka kiŋ lé uŋkíšnala waúŋkiyušičapi kte šni, ečháŋleš uŋkíčhiŋčapi na tȟokáta wičhóuŋčhaǧe eyá naháŋȟči wičhátȟuŋpi šni kiŋ hená kȟó lé wičháhiyagle kte. Na tuwé k’éyaš lél ihútawab thípi kiŋ hená kȟó, tuwépi naíŋš waníyetu tónapi naíŋš tókhel wíyukčaŋpi kiŋ tókȟa šni. Iyúha ȟčiŋ lé akhípȟapi kte kštó,” eyé.Na nakúŋ wíglisapa oíyaye kiŋ tuktél našléčiŋ na wíglisapa etáŋ makȟá kiŋ apápsuŋ séhiŋgle kiŋháŋ, líla wayúšičiŋ na iyótaŋš mní na wiwíla kiŋ yušíčiŋ kta kéye. Na isáŋm leyé, “Tókheškhe íčhitȟogye wíuŋyukčaŋpi héči éuŋkiktuŋžapi na iyéš ptáyečaska uŋškáŋpi kta waŋ yaŋké, ičhíŋ mní kiŋ uŋ uŋnípi ye,” eyé.Tóna wóečhuŋ kiŋ khipážiŋpi hená tuwé kiŋ iyúha Očhéthi Šakówiŋ etáŋhaŋ wičhákičhopi. Na heyápi, héčhel itȟáŋčhaŋwičhayapi kiŋ khiyéla iyágna wičhákhuwapi kiŋ slolkíyapi kte, na waánaȟmapi okíhipi kte šni.Húŋkpapȟa Oyáte itȟáŋčhaŋ David Archambault II toháŋtaŋ kiŋ khušéya nážiŋpi kiŋ hená ób’ič’iye. Hékta wí k’uŋ héhaŋ, wówapi káǧiŋ na él tȟawáčhiŋ kiŋ léčhel gluótȟaŋiŋ:“Oyáte imátȟaŋčhaŋ kiŋ lé wičhóȟ’aŋ óta aíkȟoyake. Iyótaŋš makȟá na mní kiŋháŋ nawéčižiŋ kta yuǧál mič’íčhuŋze ló. Héčhel Oyáte Tȟómničiye kiŋ ób, wóečhuŋ kiŋ lé khipážiŋyaŋ nawážiŋ yeló,” eyé.“Wíglisapa oíyaye kiŋ Íŋyaŋ Woslál Háŋ Oyáŋke oíčaǧo wazíyata líla ikȟáŋyela Mnišóše Wakpá (Oahe Blé) kiŋ iyúweȟ káǧapi kta škhé. Hé uŋ, oyáte kiŋ wíglisapa kiŋ naslí hinápȟe séhiŋgniŋ na wakpá mní kiŋ átaya yušíčiŋ kta ikȟóuŋkipȟapi. Héčhetu háŋtaŋš oyáte kiŋ uŋkóȟ’aŋšuŋkečapi kte ló. “Hó éyaš, wíglisapa okȟólakičhiye kiŋ tókȟašniyaŋ waéčhuŋpi okíhipi šni. Tȟóéyaš Akíčhita Wakáǧa Okȟólakičhiye kiŋ makȟóčhe kiŋ iwáŋyaŋkapi na iyówiŋwičhakhiyapi kte héčha. Tȟahékapšuŋ Wí uŋ héhaŋ, Akíčhita Wakáǧa Okȟólakičhiye kiŋ makȟóčhe iwáŋyaŋkapi wówapi waŋ yuótȟaŋiŋpi éyaš Íŋyaŋ Woslál Háŋ Oyáte kiŋ wáŋčagna yašíčapi. Tópakiya glušnápi keúŋkeyapi.“Tȟokáheya, Okȟólakičhiye kiŋ Íŋyaŋ Woslál Háŋ Oyáte kiŋ wóuŋkiyakapi kta škȟá ečhúŋpi šni keúŋkeyapi. Ičínuŋpa, oyáte wóyuha ikčéka óta waŋkátuya uŋgláwapi čha tókȟakhiyapi šni na agná awíuŋyuŋǧapi šni kiŋ uŋ átaš oslólyapi šni načhéča keúŋkeyapi. Ičíyamni, Okȟólakičhiye kiŋ iyúkčaŋpi ektá wíglisapa opápsuŋ yukhíŋ kta wóinapȟeka waníča kéčhiŋpi s’eléčheča éyaš héčhetu šni keúŋkeyapi. Na ičítopa, Okȟólakičhiye kiŋ Lakȟóta kiŋ átaš awíuŋyukčaŋpi šni na éeye wašíču eyá oyáŋke kiŋ lé itȟáŋokšaŋ thípi kiŋ ečéla wíwičhakičiyukčaŋpi kéya iyáwičhuŋk’uŋpape ló. “Hó čhaŋkhé oíye wéč’uŋ kta čha wiyóhiyaŋpata Tȟuŋkašila Othí ektá waí na wičháša na wíŋyaŋ tȟaŋkíŋkiŋyaŋ eyá ób mnímičiye. Na táku yaŋké kiŋ lená tȟéhaŋ mahétuya iwóuŋglakapi. Yuŋkȟáŋ wakhí na ióko eháŋl oyáŋke ektá akhé omníčiye waŋ uŋyúhapi. Omníčiye kiŋ lé él Húŋkpapȟa óta óuŋpȟapi na takúku héčhetuuŋlapi šni kiŋ hená él hóuŋtȟaŋiŋpi – oyáte wóyuha ikčéka uŋkítȟawapi kiŋ é naháŋ tókhel wíglisapa opápsuŋ yukhíŋ kta wókȟokipȟeke kiŋ, na táku óta nakúŋ. Na ičhúŋhaŋ, Akíčhita Wakáǧa Okȟólakičhiye kiŋ naháŋȟči átaš wóuŋkiyakapi šni kiŋ phiphíya kiksúyewičhawaye. Na hé isáŋpȟa, wówapi wičháwečaǧiŋ na wónihiŋčiye kiŋ lená akhé iwówaglake ló.“Naháŋ nakúŋ takúku iníhiŋuŋkičiyapi kiŋ Tȟuŋkášilayapi Eháŋni Wičhóȟ’aŋ Wópataŋ Omníčiye kiŋ owíčhawakiyake. Hená é čha Eháŋni Wičhóȟ’aŋ Wópataŋ Wóopȟe kiŋ yuéčhetupi kte kiŋ tȟawówaši kiŋ é. Čha onáȟ’uŋwičhawayiŋ na iyé Akíčhita Wakáǧa Okȟólakičhiye kiŋ wówapi wičhákičaǧapi na uŋkíkiyape ló. Hewíčhakiyapi: Okȟólakičhiye kiŋ taŋyékel Lakȟóta Oyáte kiŋ wówičhakiyakapi šni naíŋš tákuni onáȟ’uŋuŋyaŋpi šni na hé héčhetu šni kéyapi. Na agná toháŋyaŋ wóopȟe ogná škáŋpi šni heháŋyaŋ tákuni iyópteyapi okíhipi kte šni kéya iyópȟewičhayapi. “Oyáte wóitȟaŋčhaŋ okášpe óta wičhóȟ’aŋ kiŋ lé iwáŋuŋyaŋkapi na uŋkípasipi. Na okó kiŋ lé él Oyáte Tȟómničiye kiŋ mázaska akáb lé apátaŋpi kta yuštáŋpi. Letáŋhaŋ wóslolye olé uŋškáŋpi na tókhel uŋkókihipika wíglisapa oíyaye kiŋ lé khušéya naúŋžiŋpi kte ló. Na tóna óuŋkiyapi na anáuŋkičikšiŋpi čhíŋpi héči hená philáuŋyaŋpi kte ló.Na lé sutáya uŋkíč’ičhuŋzapi: tókheȟča ke éyaš oyáte kiŋ naúŋkič’ižiŋpi na nakúŋ uŋkítȟa makȟóčhe kiŋ é na mní uŋkítȟawapi kiŋ naúŋkičižiŋpi kte. Wíglisapa oíyaye kiŋ wayúšičiŋ kte kiŋ slol’úŋyaŋpi čha tókhel uŋkókihipika khušéya ophíuŋkič’iyapi na inážiŋuŋkhiyapi kte ló,” eyé.Lakȟóta Wí Wótȟaŋiŋ Wówapi lé uŋúŋkhiyapiwww.nsweekly.com/news/2016-03-09/More_News/Standing_Rock_Sioux_Tribe_Pipeline_will_affect_fut.html