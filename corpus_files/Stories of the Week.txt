Tȟašíyagnuŋpa É na Siŋtéȟla KiŋPȟeží háŋskaska ožú waŋ él, tȟašíyagnuŋpa wíŋyela waŋ hoȟpí kíčhaǧa škhé. Yuŋkȟáŋ waná čhiŋčá kiŋ tȟaŋkíŋkiŋyaŋ áyapi éyaš naháŋȟči kiŋyáŋpi uŋspépi-la šni. Aŋpétu waŋ él wítaya yaŋkápi ȟčeháŋl uŋgnáhela siŋtéȟla waŋ ú na wahóȟpi kiŋ okáwiŋȟ kakšá hiyúŋka ke. Líla tȟašíyagnuŋpa húŋkupi kiŋ čhaŋtíyapȟa. Hó éyaš ítokȟa šni s’e zuzéča kiŋ iyúškiŋyaŋ waŋyáŋg kúŋziŋ na heyé, “Huŋhí, Čhiŋkší, nilékši waŋ tóhaŋniš hí šni k’uŋ hé waná hí čha itȟó lol’íwečiȟ’aŋ kte. Iyáyiŋ na čhéǧa waŋží ithíole ye,” eyá čha héčhena čhiŋčá tȟokápȟala kiŋ kiŋyáŋ iyáye-la ké. Hé tȟoká kiŋyé wačhíŋ-la éyaš taŋyáŋkel iyáya ké. Tȟéhaŋ glí šni čhaŋkhé kȟoháŋ tȟašíyagnuŋpa wíŋyela k’uŋ tokhé ečháčha wóglaka-hiŋ na ítohaŋtu yuŋkȟáŋ, “Huŋhí, čhéǧa olól iyáye uŋ hé tȟéhaŋ glí-la šni ’uŋ,” eyíŋ na čhiŋčá íyokhihe kiŋ čhiyéku okíle yé ší ké. Čha hé íŋš-eyá iyáyiŋ na akhé tókhi iyáya tȟaŋíŋ šni ké. Akhé waŋží yé ší čhaŋkhé iyáya čha hakéla kiŋ ečéla éna yaŋká ké. Yuŋkȟáŋ waná heháŋyaŋ siŋtéȟla k’uŋ apȟé kapíŋ na phiphíya iyúŋka čha ziŋtkála kiŋ kȟokíphiŋ na heyá ké, “Hakéla, Čhíŋkš, ničhíye awíčhatuŋwe yá ye, tokȟáš núnipi séče ’uŋ,” eyá čha íŋš-eyá kiŋyáŋ iyáye-la ké. Héčhel iyúha iglúsotapi na heháŋl tȟašíyagnuŋpa wíŋyela k’uŋ uŋgná ákablablaǧiŋ na, “Hó, hél ȟpáya ye. Tuwé čha lol’íničiȟ’aŋ kta héči!” eyíŋ na íŋš-eyá tokhíyotȟaŋ iyáya čhaŋkhé zuzéča waŋ lol’íkičiȟ’aŋpi kta kéčhiŋ k’uŋ taŋyéla gnáyaŋpi škhe. Heháŋyela oíhaŋke. Iktómi Natáhu Él Oyátȟag’ič’iyeIktómi tókhiya ománi yá-haŋ yuŋkȟáŋ tuktél húŋȟ lowáŋpi na akíš’api čha nawíčhaȟ’uŋ škhé. Čhaŋkhé anáǧoptaŋ nážiŋ škhé. Héčhena íŋš-eyá líla wačhí kiníča uŋ sičhúha kiŋ yašpúyaya čha tuktétu čha lé oíyokiphiya škáŋpi héčiŋhaŋ hé iyéye wačhíŋ ké. Anáǧoptaŋ nážiŋ kiŋ ečhél sáŋm hótȟaŋkaya lowáŋpi na wačhípi na akíš’api čha naȟ’úŋ yuŋkȟáŋ héna čhaŋkú aglágla ptepȟá waŋ šéča yaŋká yuŋkȟáŋ hé ithímahetu čha nakéš abléza ké.Thimáhel iyóyaŋbyela ižáŋžaŋyaŋpi na líla okhílita čha waŋyáŋke. Čhaŋkhé ptepȟá k’uŋ ištóȟloka saŋní ogná éyokas’iŋ yuŋkȟáŋ leyáš hená itȟúŋkalapi čha wačhípi na oíyokiphi tȟáŋka yuhápi. Iktó thiyópa katóto na heyé, “Misúŋ, úŋšimalapi na thimá ú iyówiŋmakhiya po. Míš-eyá wawáčhi kte ȟčiŋ yeló, eyá ké. Hó čha “Wáŋ, čhiyé kiyúǧaŋ po,” eyápi čhaŋké waná lazátahaŋ thiyópa kiŋ kiyúǧaŋpi.Yuŋkȟáŋ, iyé natá kiŋ tȟokéya pathíma hiyúkiye éyaš heháŋyela okíhi šni ké, oyátȟaka čha. Yuŋkȟáŋ itȟúŋkala kiŋ waŋží, “Háŋta po! Iktó é yeló!” eyá čha iyúha tokhíyotȟaŋtȟaŋ našlóg khiglékiyapi ké. Na waná ȟtaíyokpaza čhaŋkhé Iktó áta ištáǧuŋǧe s’e wawáŋyaŋke šni. Héčheš išnála tȟapȟá waŋ pȟóštaŋ yuŋkíŋ na áta čhéya-haŋ ké. Čhaŋkú aglágla yaŋkíŋ na tuwá khiyéla hiyáya naȟ’úŋ čháŋ iyéna líla hótȟaŋkaya čhéyiŋ na iyópta iyáya čháŋšna akhé naȟmáȟma úŋšiya čhéya ké.Hó yuŋkȟáŋ heháŋl tókhel ȟ’áŋ načhéče, éyaš táku čha ečhúŋ kiŋ ótakiya oyákapi. Uŋgnáš léčhuŋpi-s’e: Íŋyaŋ tȟáŋka waŋ khiyéla yaŋká yuŋkȟáŋ él í na “Tȟuŋkášila, lé míčiyušloka yo,” eyá čhaŋkhé íŋyaŋ kiŋ, “Hó, ečhá léčhetkiya íŋyaŋg’ič’ičhiyiŋ na natá kiŋ kóskos hiyúya yo,” eyá ayúpta škhé. Čha ečhúŋ naháŋ íŋyaŋ kiŋ iyápȟa na ptepȟá k’uŋ áta kabléčiŋ na iyé natá kiŋ iyówas’iŋyaŋ iyápȟa čhaŋkhé naté ksúyekiya škhé. Čha áta igláitomni na tónačhaŋ heháŋyaŋ owáŋžila yaŋkíŋ na gléglepa-haŋ škhé.Naíŋš húŋȟ léčhel šna oyákapi: Tȟapȟá uŋ hé mní él oíȟpeye šípi čha ečhúŋ na iyé iyówas’iŋyaŋ oíȟpeič’iyiŋ na ečhél mnít’eič’iya škhé.Naíŋš uŋgnáš léčhetu: Iktó čhethí na iwáŋkab ptepȟá kiŋ yus-šípi čhaŋkhé ečhúŋ na ȟugnáȟ’ič’iya škhé. Héčhekčhe oštéšteya wičhóoyake kiŋ lé oyákapi. Heháŋyela oíhaŋke.Kheyá Zuyá YéAŋpétu waŋ él, khéya zuyá ománi škhé. Yuŋkȟáŋ pȟatkáša waŋ él hí na “Čhiyé, tókhiya lá hwo?” eyá čhaŋkhé, “Íŋše lé zuyá blé ló,” eyá ayúpta yuŋkȟáŋ, “Itȟó, Čhiyé, uŋyíŋ kte ló,” eyá čha kičhí yá škhé.Yuŋkȟáŋ Čhaȟóta glakíŋyaŋ hiyáyiŋ na waŋwíčhayaŋka čha patȟág inážiŋ ke. “Tókhiya lápi hwo?” eyá čha okíyakapi uŋkȟáŋ ób yíŋ kta kéya ké. Waná yámni héčheš yá-haŋpi, yuŋkȟáŋ zičá waŋ íŋš-eyá ópȟa kta kéya čhaŋkhé waná tób zuyá yápi ké. Íyokhiheya waléǧa waŋ é na thuswéčha waŋ henáuŋs ahí-ópȟapi čha waná šákpepi. Čha áta ipáȟlalya, tokhéčhačha lowáŋ yápi ké.Tȟóka wičhóthi kiŋ ihúŋnipi šni haŋní wakpála waŋ iyúweǧapi yuŋkȟáŋ líla ȟliȟlíla čha Pȟatkáša kaȟlí na tókȟa hiyú šni kiŋ uŋ iȟpéya iyáyapi ké. Héčheš záptaŋla hetáŋhaŋ yápi ké. Yuŋkȟáŋ kál útahu čháŋ waŋ tȟáŋka háŋ čha oȟláthe iyáyapi yuŋkȟáŋ hél enána úta líla óta hiyéya ké. Wáŋčagna zičá k’uŋ sáŋpȟa yá čhíŋ šni kéya čha úŋyaŋ iyáyapi ké.Tób waná zuyá yápi uŋkȟáŋ uŋgnáhela tȟaté hiyú yuŋkȟáŋ Čhaȟóta woblú iyéya ké. Heháŋl wóȟešma waŋ égna čhaŋkúyapi naháŋ el wapȟépȟeka óta čha Waléǧa iyúȟlečiŋ na sníza ké. Hó, waná Thuswéčha Khéya kičhíla owíčhakaptapi ké. Yuŋkȟáŋ Thuswéčha pšá hiŋgníŋ na čhaŋkȟáhu kiŋ katȟáŋkal iyékiya čha éna t’á ké.Yuŋkȟáŋ Khéya heíč’iya ké; “É, iyéš mišnála waú kiŋ wašté tkȟá,” eyíŋ na waná tȟóka thípi kiŋ égna iyayá ké. Yuŋkȟáŋ oyáte kiŋ, “Wáŋ, táku héčhiyataŋhaŋ ú weló,” eyápi na áta ok’ó hiŋglá ké. Ičúpi na wíŋyaŋ kiŋ iyótaŋ waštélakapi na, “Má! Čhéwiŋš waštéla ké! Tákula he?” eyá ókšaŋ nážiŋpi ké.Tákuwe hí kiŋ iyúŋǧapi čha, “Zuyá wahí yeló,” eyá yuŋkȟáŋ, “Oželá! Oȟ’áŋ wíȟa na níškola yuŋkȟáŋ zuyá híla kštó,” eyápi ké, wíŋyaŋ kiŋ iyúha. Yuŋkȟáŋ, “Má, zuyá hí kiŋ lé táku kȟokípȟela sél?” eyápi ké. Yuŋkȟáŋ, “Pȟéta kȟoyákipȟela he?” eyápi uŋkȟáŋ, “Hóȟ, hé táku wókȟokpȟeka čha!” eyá ké.Čhaŋkhé hetáŋhaŋ táku wókȟokpȟeke kiŋ iyúha čhažéyatapi éyaš hená átaš ítokȟa šni kéya škhé. (Íŋše áwičakȟeya heníyuha kȟokípȟe éyaš wičhágnaye wačhíŋ škhé.) Óhaŋketa mni-máhel iȟpéyapi kta kéyapi uŋkȟáŋ héčhena ité nakíȟma čhéya škhé, “Hé ečéla kȟowákpȟe ’uŋ,” eyíŋ na líla čhéya úŋ čhaŋkhé áyapi na mničhókaya iȟpéyapi škhé.Íŋyaŋ s’e mahél iyáya čha kawíŋȟ khiglápi kta uŋkȟáŋ ečháŋl glináphiŋ na akíš’aš’a nuŋwáŋ hiyáya ké. Na heháŋl tokhíyotȟaŋ khiglá ké. Thiyáta khihúŋni yuŋkȟáŋ khéya oyáte kiŋ áta wóiyuškiŋ uŋ wačhípi škhé. Leháŋl tuwá táku waŋží čhíŋ ȟče éyaš wičála šni kúŋza čháŋšna Lakȟóta kiŋ wóeye waŋ eyápi kiŋ lé é: “Khéya čha mní él áyapi kte ȟčiŋ s’e” eyápi s’a. Heháŋyela oíhaŋke. Iktómi Kȟúŋku kiŋ Zuyá GloáyeIktómi wíŋyaŋ waŋ líla wíŋyaŋ wašté čha yúziŋ na kičhí úŋ škhé. Yuŋkȟáŋ watóhaŋl, aŋpétu waŋ él, Iktó tókhiyataŋhaŋ thiyáta glí na táku uŋ iyókphi šni s’e yaŋká škhé. Iníla ȟčiŋ yaŋká-hiŋ na tȟašóša-haŋ škhé.Čha tȟawíču kiŋ iníhiŋčiyiŋ na awáŋyaŋg khuwá škhé. Leyé, “Tókȟa he? Táku iyónikphi šni s’eléčheča,” eyá yuŋkȟáŋ ayúpte šni. Líla čhaŋléčhetu šni owáŋyaŋke. Tȟéhaŋ yuŋkȟáŋ nakéš, “Huŋhuŋhé, theȟíya wasúyapi čha imákhužiŋ kte séče ’uŋ…Tókhe nayáȟ’uŋ šni itéke ’uŋ,” eyé.Tȟawíču kiŋ táku kȟé kiŋ iyúŋǧa yuŋkȟáŋ, “Wičháša kiŋ iyúha kȟúŋku ob zuyá ye-wíčhašipi čha theȟíke ló!” eyá čhaŋkhé, “Kináš iná-tȟokápȟa kiŋ kičhí lé šni,” eyá yuŋkȟáŋ čhíŋ šni kéye. Čhaŋkhé, “Hó čha iná-íyokhihe kiŋ hé íŋš tók?” eyá yukȟáŋ, “Wáŋ k’éya áta heyópuza načhéče ’uŋ,” eyá ké. Na heháŋl, “Ešá iná-hakákta kiŋ kičhí lé šni,” eyá yuŋkȟáŋ Iktómi áta iníla hiŋglá škhé. Tȟéhaŋ yuŋkȟáŋ ȟ’aŋhíye ȟčiŋ, čhuwí okíniya na eyé-kapíŋ s’e, “Hóȟ…Eyá… Oháŋ!” eyá ké.Chaŋkhé waná kȟúŋku-hakákta kičhí zuyá iyáya ké. Tȟokéya iglúwiŋyeya čha uŋwéya óta yuhá iyáyapi ké. Líla tȟéhaŋ glípi šni čha oyáte kiŋ éwičhaktuŋžapi kȟá, yuŋkȟáŋ etáŋhaŋ waníyetu óta yuŋkȟáŋ uŋgnáhela hiyáhaŋ čha, “Iktó waná kú weló!” eyápi. Yuŋkȟáŋ pahá aíyoȟpeya šuŋk’ákaŋyaŋg kú naháŋ čhiŋčá óta awíwiyela ókšaŋ íŋyaŋkapi škhé.Yuŋkȟáŋ Iktó hótȟaŋiŋ na heyé, “Lená tȟéhaŋtaŋhaŋ awíčhawaku čha ’Até’” emákiyapi. Heyápi éyaš wičháyaktepi oyákihipi ’uŋ!” eyé. Čhaŋkhé wakȟáŋyeža k’uŋ ábebeya čhéya oíŋyaŋkapi škhé. Čha húŋkupi kiŋ iwíčhakikču na wičhágluha tókhiya yé ka núŋ tkȟá.Kȟoháŋ Iktómi wičhóthi égna glihúŋni eháŋl, heyá wíyauŋpapi: “Iktó kȟúŋku glúze ló. Tuwéniš héčhuŋ šni k’uŋ. Wóopȟe tȟáŋka waŋ khičákse ló!” Čha hé uŋ čhaŋksáyuha kiŋ oyúspapi na iyópȟeyapi kta čha khuwá áyapi k’éyaš tóškhe ȟ’áŋ na niíč’iya škhé. Heháŋyela oíhaŋke. Anúŋg Ité Waŋ Wikȟóškalaka Waŋ GnáyeEháŋni oyáte waŋ wičhóthi yuŋkȟáŋ él wikȟóškalaka waŋ wíŋyaŋ wašté čha thí na líla waštélakapi škhé. Waúŋšila na nakúŋ ksápa čhaŋkhé wičháša kiŋ iyúha asčúpi na yúzapi kta čhíŋpi khéš wičála šni škhé.Yuŋkȟáŋ aŋpétu waŋ él kȟoškálaka waŋ líla ówaŋyaŋg wašté čha tókhiyataŋhaŋ hí na okhíya škhé. Héčhel éš wikȟóškalaka waŋ iglúotheȟike k’uŋ hé líla waštélakiŋ na hiŋgnáyiŋ kta kéya škhé. Hó éyaš, huŋkáke kiŋ owíčhakiyake šni. Ée kȟoškálaka kiŋ kičhí naȟmála iyáyiŋ kta iglúštaŋ na uŋ anáȟmeya iglúwiŋyeya na wasná, háŋpa kȟókȟo iíč’ikču na waktá apȟé yaŋká škhé.Ičhíŋ héčhel iwáhoye: “Toháŋl thilázata hóphimičiye kiŋháŋ heháŋl hinápȟa yo; uŋkíyayiŋ kte ’uŋ.” Yuŋkȟáŋ waná ȟtaíyokpaza háŋl tuwá uŋgná thilázata hóphičiya ké. Hó čha wikȟóškalaka uŋ čhápala waŋ waníyaŋpi yuhá čha ikíkču na héčhena hináphiŋ na kȟoškálaka kiŋ thilázata pȟámahel ičhóma nážiŋ čhaŋkhé kičhí iyáya ké.Líla yápi na blé waŋ šmá čha óhuta kiŋ él ihúŋnipi yuŋkȟáŋ kȟoškálaka kiŋ, “Hó, nuŋwáŋ iblúweǧiŋ kta čha čhaŋkȟáhu akáŋl ímayotaka yo,” eyá ké. K’éyaš wikȟóškalaka kiŋ ečhúŋ čhíŋ šni yuŋkȟáŋ wáŋčag kȟoškálaka kiŋ líla čhaŋzékiŋ na íšiŋkčhiŋ heyé, “’Él íyotaka yo,’ epȟé! Ečhánuŋ šni kiŋháŋ mni-máhel iȟpéčhiyiŋ kte ’uŋ,” eyá ké.Líla kȟokípȟa čha wikȟóškalaka kiŋ ečhél ečhúŋ ké, agná nuŋwáŋpi uŋspé šni kiŋ hé uŋ. Waná nuŋwáŋ yápi na wikȟóškalaka k’uŋ čhaŋkȟáhu akáŋl yaŋkíŋ na nažúte kiŋ él étuŋwaŋ yaŋká yuŋkȟáŋ abléziŋ na héčhiyataŋhaŋ nakúŋ ité yukȟáŋ škhé. Lé “Anúŋg Ité” ewíčhakiyapi kiŋ héčha škhé.Kȟoškálaka waŋ waštélake k’uŋ hé eháŋk’uŋ lé é šni kiŋ nakéš abléziŋ na líla waȟtélašni na nakúŋ hiŋyáŋsgla ké. Iyúweȟ khinážiŋpi na khiyéla čhaŋmáhel wakhéya waŋ líla tȟáŋka čha etáŋhaŋ šóta izíta-haŋ yuŋkȟáŋ él ípi ké. Yuŋkȟáŋ héčheglala wičháša kiŋ, “Maȟwá yeló. Heyómičile yo, kȟoháŋ mištíŋmiŋ kte ’uŋ,” eyá ké.Čhaŋkhé waȟtélašni uŋ alóslos hiŋglé éyaš kȟaŋyéla hiyúŋka čha heyókičile na ečhél yuíštiŋma ké. Yuŋkȟáŋ matȟápiȟ’a eyá líla čikčík’alapi čha héyawičhaya čha hená é čha pȟehíŋ kiŋ égna psípsil úŋpi ké. Čhaŋkhé íŋyaŋ blaská núm ičú na matȟápiȟ’a waŋží oyúspa čháŋšna hél ikásli kat’á ké; íŋyaŋ kiŋ okógna éwičhagnakiŋ na šna íŋyaŋ kiŋ íčhiyapȟa uŋ.Ečhél líla Anúŋg Ité kiŋ yuíštiŋma čha waná kiksúyešniyaŋ ȟpáye kiŋ heháŋl, pȟehíŋ kiŋ líla háŋskaska čha etáŋ ičú na tȟošú waŋ él iyákaškiŋ na akhé húŋȟ tȟošú tȟókeča waŋ ektá éiyakaškiŋ na héčhel iyáza áya ké. Héčhuŋpi-s’e thiyókawiŋȟ glihúŋni čhaŋkhé iktómi tȟawókaške s’e híŋ na čhokáŋyaŋ Anúŋg Ité k’uŋ ȟpáya ké.Wáŋčagna čhápala k’uŋ hé ikíkču na thiyátakiya gličú ké. Íŋyaŋkapi ečé ečhúŋ na waná thíkhiyela kú yuŋkȟáŋ blé waŋ šmá čha glakíŋyaŋ ȟpáya čha ektá khihúŋni na tókȟa iyúweǧe šni ké. Čha éna íyotakiŋ na líla čhéya ké. Héčhena čhápa kiŋ čháŋ óta yaksáksa škáŋ naháŋ íyečhana čheyáktȟuŋpi waŋ kaȟ-yúštaŋ čhaŋkhé él alí gliyúweǧapi ké.Uŋmá ečhíyatahaŋ waná makȟá alípi yuŋkȟáŋ tuwá wičhílazata páŋpaŋ ú čhaŋkhé wikȟóškalaka kiŋ hakíkta uŋkȟáŋ Anúŋg Ité k’uŋ hé é čha napé apáhaha étkiya íŋyaŋka ké. Óhuta kiŋ él hinážiŋ na íŋš-eyá waná čheyáktȟuŋpi k’uŋ hé alí wačhíŋ k’éyaš líla očík’ala kiŋ uŋ iwáŋyaŋg ȟ’aŋhíya ú čha kȟoháŋ čhápa kiŋ itkób yužúžu áyiŋ na čhokáya í ȟčeháŋl Anúŋg Ité kiŋ okápsagyiŋ na mnít’a škhé.Héčhena wikȟóškalaka k’uŋ čhápa kiŋ alókiksohiŋ na líla íŋyaŋg ečé gníŋ na thiwégna khí čhaŋkhé áta ok’óka škhé. Huŋkáke kiŋ líla wíyuškiŋpi na nakéš kȟoškálaka waŋ Anúŋg Ité kiŋ é kúŋze uŋ hé hiŋgnáyaŋ škhé. Čhápala uŋ hé theȟílapi na taŋyáŋ yuhápila čha wičhóthi kiŋ hél áta waúŋkaič’ilala škhé. Heháŋyela oíhaŋke. Iktómi Íya waŋ T’eyéWatóhaŋl Iktómi tókhiya tokhéčhačha ománi-haŋ škhé. Yuŋkȟáŋ pahá waŋ alí kta uŋkȟáŋ uŋmá ečhíyataŋhaŋ Íya waŋ íŋš-eyá hiyáhaŋ čha atáye. Čhaŋkhé Iktó líla nihíŋčiyiŋ na heíč’iye, “É! Lé aŋpétu kiŋ mat’íŋ kte sél.” Hečhíŋ naháŋ makȟáblu eyá ičú na sičháŋ kiŋ líglila kpawíyakpa naháŋ leyá škhé,“Huŋhuŋhé misúŋ, naíŋš čhiyé (wáŋ, tuktúŋma tȟokéya uŋtȟúŋpi ka), tákuwe lé omáyani hwo?” Íya kiŋ íŋš ayúpte šni, ée niyá čháŋna šna Iktó tȟahénakiya yačékček ičú, čha Iktó íčat’a kȟokíphiŋ na heyé, “Wáŋ misúŋ, naíŋš čhiyé…akȟówapȟa nážiŋ yo. Míš-eyá wačhíŋ háŋtaŋš líla waníyiŋ na yatȟáhena ičhíču kte ló!” eyá škhé. Hó éyaš Íya kiŋ héčhena tákeye šni yuŋkȟáŋ heháŋl akhé,“Hó, itȟó misúŋ, naíŋš čhiyé (haúŋ, tuktúŋma tȟoúŋkapȟapi ka!)… tóhaŋ nitȟúŋpi hwo?” eyá škhé. Yuŋkȟáŋ Íya, “Eyá, maȟpíya na makȟá kiŋ lená tȟoká káǧapi k’uŋ héhaŋ matȟúŋpe ló,” eyá čhaŋkhé Iktó ištánagleskiyiŋ na heyé, “Wáŋ, witkóla…maȟpíya na makȟá kiŋ lená miyé wakáǧe ló! Eháŋk’uŋ, waná wéksuye kiŋ miglúštaŋ uŋ héhaŋ tákula waŋ kál yupšúŋpšuŋ iȟpéwaye ’uŋ. Na hé niyé itéke ló! Čha čhiyémayaye ló,” eyá okíyaka ké.Na heháŋl, “Hó misúŋ, lé táku omáyani hwo?” eyá uŋkȟáŋ Íya, “Eyá lé, kákhiya oyáte waŋ wičhóthi čha ektá wičháble ló. Hená wičháwatiŋ kte ’uŋ,” eyá škhé. Yuŋkȟáŋ Iktó, “Huŋhuŋhé, wašté yeló, misúŋ. Míš-eyá hená ektá wičhábla čha sakhíb uŋyíŋ kte ló,” ekíya škhé. Waná héčhetkiya yá-haŋpi éyaš Íya líla tké čha líla ȟ’aŋhí kiŋ uŋ phiphíya inážiŋ na iyúŋke. Tȟéhaŋ yuŋkȟáŋ waná wičhóthi kiŋ ikȟáŋyela inážiŋpi škhé.Íya akhé ištíŋma-haŋ čhaŋkhé Iktó í kiŋ él aókas’iŋ yuŋkȟáŋ thezí mahél oyáte tȟebwíčhaye kiŋ heníyuha wičhóthi čha waŋwíčhayaŋka škhé. Makȟá akáŋl úŋpi k’uŋ héhaŋ tókhel ophíič’iyapi kiŋ héčhena oúŋyaŋpi škhé. Škátapi na khiíŋyaŋkapi na ȟaká úŋpi na wačhípi na lowáŋpi škhé. Éyaš akíbleze šni s’e Íya thezí kiŋ imáhel úŋpi, na í kiŋ ogná héčhel tȟaŋíŋpi čha Iktó waŋwíčhayaŋka škhé.Hé uŋ Iktómi líla yuš’íŋyayiŋ na Íya kiŋ tóškhe gnáyiŋ kta héčihaŋ hé awáčhiŋ škhé. Kiktá eháŋl léčhel wíyuŋǧa škhé. “Eyá misúŋ, iblúkčaŋ éyaš… tákuȟčiŋ kȟoyákpȟe séče ló,” eyá yuŋkȟáŋ, “Háŋ! Ȟláȟla kaȟlápi kiŋ hé kȟowákipȟe ló. Na čháŋčheǧa apȟápi kiŋ hé nakúŋ. Naháŋ nakúŋš hiŋháŋ hotȟúŋpi kiŋ hé é naháŋ akíš’api kiŋ kȟowákpȟe ló,” eyá škhé.Yuŋkȟáŋ Iktó, “Wáŋ misúŋ, áta…hená iyúha míš-eyá kȟowákpȟe ló,” eyá škhé. “Oháŋ, misúŋ, léna yaŋká yo. Kȟoháŋ wičhóthi-ta mníŋ na thípi waŋ čhokáŋyaŋ hé kiŋ hé ektá iwáhuŋni na él táku uŋ kaíčhiyopteya iwákazo na waglíhuŋni kte ló. Na heháŋl uŋyíŋ na anúŋkȟataŋhaŋ oyáte kiŋ tȟebyá awíčhuŋyiŋ kte ló. Na tuktúŋma tȟokéya thípi uŋ hé uŋkíhuŋni héči hé ohíyiŋ kte, na uŋmá kiŋ tȟebyá okíhi kte ló!” eyá yuŋkȟáŋ Íya pȟakáhuŋkiŋ na héčhetula škhé.Hó čhaŋkhé héčhena Iktó íŋyaŋg’ič’ičhiyiŋ na wičhóthi-ta ihúŋni eháŋl léčhel páŋ íŋyaŋka škhé: “Oyáte, anáǧoptaŋ po! Wahóši wahí čha naȟ’úŋ po! Íya waŋ wókȟokpȟeka čha lečháš wagnáyiŋ na lé wahí yeló! Na takúku kȟokípȟa héčihaŋ imúŋǧa yuŋkȟáŋ léčhel ogláke: Ȟláȟla na čháŋčheǧa naháŋ hiŋháŋ hotȟúŋpi kiŋ hé é na akíš’api kȟó kȟokípȟa kéye ló. Čha ináȟni wayúwiŋyeya po!” eyá škhé.Yuŋkȟáŋ héčhena waéyiŋ na lé owíčhakiyake: “Nakúŋ ištíŋma háŋl í kiŋ mahél waŋbláka yuŋkȟáŋ tȟaŋmáhel oyáte tȟáŋka wičhóthi yeló,” eyá čha áta šičáwačhiŋ iglúwiŋyeyapi na heháŋl Iktó ihákab yápi škhé. Kaíyuzeya pahá aínabya énažiŋ na kȟoháŋ Iktó išnála Íya yuŋké kiŋ ektá khiyóȟpayiŋ na khihúŋni ȟčeháŋl áta uŋgnáhelaka hiŋháŋ hotȟúŋpi na čháŋčheǧa apȟápȟa akíš’api na natáŋ ahíyu škhé.Íya kiŋ kiktá hiyáyiŋ na wónihiŋčiya uŋ pȟá yuptáŋptaŋp-s’e yaŋké éyaš ečháŋl aóglutȟeyapi na ačháŋkozapi na kabúbupi na ečhél ktépi škhé. Héčhuŋpi na heháŋl thezí kaȟléčapi na etáŋhaŋ oyáte tȟaŋktȟáŋka óta etáŋhaŋ glinápȟapi, aŋpétu waŋ átaya ówečhiŋhaŋhaŋ ahínapȟe. Naháŋ wakpála aglágla éthipi na čhethípi na él ȟtawóhaŋpi, čhaŋkhé haŋkéya pȟéta wiyákpakpa hiyéyiŋ na oíyokiphiya yaŋkápi škhé.Héčheȟčiŋ Íya t’eyápi šni kiŋháŋ oyáte kiŋ leháŋhuŋniyaŋ tȟebwíčhaya-hiŋ kta kȟá. Éyaš ktépi na hé uŋ leháŋl oyáte líla óta yukȟáŋpi škhé. Čha Iktó wáŋčaȟčiŋ taŋyáŋ waéčhuŋ škhé. Na hetáŋhaŋ tókhel iyáye ka héči. Hó, heháŋyela oíhaŋke. Hokšíčhaŋlkiyapi Tȟa-šína KiŋKȟoškálaka waŋ líla theȟílapi yuŋkȟáŋ hé šiná waŋ wašté na taŋyé ȟčiŋ ipátȟapi čha íŋ s’a škhé. Óhiŋniyaŋ ahókiphiŋ na nakúŋ waŋkál ečé otkékiya škhé. Yuŋkȟáŋ haŋhépi waŋ él, tuwá manúŋ éyaya čha íhiŋhaŋni yuŋkȟáŋ tákuni otké šni kiŋ waŋyáŋkiŋ na líla ičháŋtešiča ké.Héčhena okíle iyáyiŋ na yá-haŋ yuŋkȟáŋ uŋgná igmú tȟáŋka waŋ khušéya hinážiŋ na hekíye, “Tókhiya lá hwo, Tȟakóža? Lečhála lógna nitȟá šiná k’uŋ yuhá glápe ló, hé é čha oyákile héčiŋhaŋ. Čha héčhena akítuŋwe yá yo, Tȟakóža. Hó éyaš, táku tókȟa háŋtaŋš ečháš anámataŋ yo,” eyá ké.Čha hetáŋhaŋ yá-haŋ yuŋkȟáŋ heháŋl ziŋtkála waŋ ptehíŋčičila eyápi héčha waŋ kál yaŋká čha él í ké. Watȟéšlaka waŋ sápa čha pȟóštaŋ na akíš’aš’a nážiŋ škhé. Kȟoškálaka k’uŋ él í eháŋl ayáštaŋ iyéyiŋ na heyá ké, “Tȟakožá, šiná okíle lé kiŋ lé él táku tókȟa séhiŋgle kiŋháŋ anámataŋ yo,” eyá ké.Akhé tȟatȟáŋka waŋ él í yuŋkȟáŋ íŋš-eyá heyá ké, “Tȟakóža, táku tókȟa kiŋháŋ anámataŋ yo,” eyá ké. Héčheš waná yá-haŋ yuŋkȟáŋ čhaŋmáhel thípi waŋ háŋ čha ektá í ké. Itȟáŋokšaŋ makȟá kiŋ ok’ósk’osyela sutáya yuŋká čha él wakȟáŋyaŋ čhaŋhúta ič’íčhaǧe. Ečhél nážiŋ yuŋkȟáŋ wikȟóškalaka waŋ tȟa-šína k’uŋ hé íŋ čha hináphiŋ na tȟéhaŋ ayúta nážiŋ ké. “Tóhaŋniš ká čhaŋhúte kiŋ kál hé šni ’uŋ,” eíč’iyiŋ na thimá khiglá ké.Wáŋčagna akhé kȟoškálaka k’uŋ kiwíčhaša na ektáwapȟaya iyáyiŋ na heháŋl čhaŋókpaŋ puŋpúŋ héčha ič’íčhaǧiŋ na thi-kȟáŋyela yuŋká ké. Čhaŋkhé wikȟóškalaka uŋ akhé hináphiŋ na tȟéhaŋ ȟčiŋ ayúl nážiŋ na heháŋl akȟóketkiya yá tkȟáš akhé kiwíčhaša hiŋgníŋ na nážiŋ hiyáyiŋ na ilázata hiyú na šiná uŋ hé khi-wáčhiŋ. Wikȟóškalaka kiŋ ǧahé s’e howáye éyaš yušlóg khí na gluhá thiyátakiya napȟá ké.Yuŋkȟáŋ wíŋyaŋ kiŋ tȟatȟáŋka gnaškíŋyaŋ ič’íčhaǧiŋ na khuwá ahíyu na ahíkigleǧiŋ kte s’eléčheča uŋkȟáŋ wana ptehíŋčičila uŋ hé anátaŋ na, “Tȟuŋkášila, táku waŋ makté kte ló,” eyá čha ptehíŋčičila k’uŋ glakíŋkiŋyaŋ khušéya kiŋyáŋ čha tȟatȟáŋka k’uŋ inážiŋ na kičhí kičhíziŋ na ičhúŋhaŋ sémni k’uŋ líla napȟá ké. Yuŋkȟáŋ tȟatȟáŋg-gnaškíŋyaŋ kiŋ ptehíŋčičila kiŋ tóškhe ktéla naíŋš gnáye lakȟa akhé kigléǧiŋ kte s’eléča čha nihíŋčiya kú naháŋ igmú tȟáŋka uŋ hé tókhiyataŋhaŋ khušéya hinážiŋ čha oȟláthe iyáyiŋ na, “Tȟuŋkášila, táku waŋ makté kte ló,” eyá čhaŋkhé íŋš heháŋl tȟéhaŋ tȟatȟáŋg-gnaškíŋyaŋ kičhí kičhíza škhé.Tȟéhaŋ yuŋkȟáŋ waná igmú tȟáŋka kiŋ éonašloke lakȟa akhé kigléȟ kiníl aú yuŋkȟáŋ ȟčeháŋl tȟatȟáŋka ȟčalá k’uŋ hé khušéya hinážiŋ čha él kaslóhaŋ gliȟpáyiŋ na niyášnišni, “Tȟuŋkášila, táku waŋ makté kte ló!” eyá čha khušéya glogló nážiŋ na waná tȟatȟáŋg-gnaškíŋyaŋ k’uŋ hihúŋni ké. Itȟókab iglúwiŋyeya yélakȟa áta ú kiŋ héhaŋni našlóg itkób iyáyiŋ na tȟatȟáŋg-gnaškíŋye k’uŋ thezí woȟlél iyéya čhaŋkhé t’á škhé.Hó čha tȟatȟáŋka waŋ ókiye k’uŋ táku wóyuha waštéšte; makȟátȟo, šiná lúta kȟókȟo k’ú, na hetáŋhaŋ oyáte thípi ektá khí škhé. Yuŋkȟáŋ tȟéhaŋ tókȟaȟ’aŋ úŋ čha húŋku na atkúku kiŋ nuphíŋ tȟéhaŋ čhéyapi kač’úŋ ištáǧuŋǧapi, na nakúŋ wašíglapi uŋ íyak’ak’ayela glašlápi na úŋšiye ȟčiŋ čhaŋtéšilya yaŋkápi háŋl él glí ké.Čhaŋkhé maǧážu mní eyá ičú naháŋ ištá kiŋ awíčhakaštaŋ na uŋ ištá wičhákičiyužaža na heháŋl tuŋwáŋpi škhé. Nakúŋ natá kiŋ ál’ataya slawíčhayiŋ na pȟehíŋ wičhákičičakča na kaháŋskeya wičhákičičasto na uŋ pȟehíŋ háŋskaska uyéwičhakhiye. Na heháŋl eháŋni s’e pȟehíŋ kiŋ háŋskeskeya wičhákičisuŋ na ištá kȟó wáblesye-wičháya čha líla phikílapi škhé. Heháŋyela oíhaŋke.Iktómi Čhuŋwítku kiŋ GlúzeIktómi čhiŋčá kiŋ ótapi čhaŋkhé oyáte tȟáŋka iyéčhel ȟeyáta thípi škhé. Hokší-tȟokápȟa kiŋ hé wikȟóškalaka héčha na líla wíŋyaŋ wašté. Yuŋkȟáŋ aŋpétu waŋ él Iktó tȟawíču kiŋ léčhel wókiyake: “Hó, winúȟča, táku iwáhočhiyiŋ kte ló. Héčhel uŋ waktáya yaúŋ kta čha. Lečhála wičhóthi kiŋ ektá waí yuŋkȟáŋ hél kȟoškálaka waŋ atáwayiŋ na čhuŋkšíuŋye kiŋ yúza čhíŋ kéye (tȟokápȟa kiŋ hé), na uŋ watóhaŋl lél hiyóu kta kéye.“Čha he toháŋl hí kiŋháŋ, takómni tȟokápȟa hiŋgnáyiŋ kte ló. Iŋšé miyé leháŋl aŋpétu tukté waŋží mitȟáwa kta tȟaŋíŋ šni yeló. Héčhel amíč’ibleze lo. Hó naháŋ lé očhíčiyaka wačhíŋ: Uŋgnáš čhaŋlé yaúŋ na čháŋ waŋží čhoǧíŋ šá čha oyákaȟloke séhiŋgle háŋtaŋš, hé aŋpétu kiŋ takómni mat’íŋ kte ló. (Hé haŋhépi iwáhaŋbla čha hé uŋ hé slolwákiye.) Na él waúŋ šni kiŋháŋ, wakȟáŋyeža óta kiŋ lená theȟíya owíčhawakiȟ’aŋ kte ló.“Čha hé uŋ lé iwáhočhiya wačhíŋ. Uŋgná mat’á háŋl kȟoškálaka uŋ hé čhuŋkší hiyóhi háŋtaŋš, wáŋčagna tákeye šni khéš k’ú wo. Hé éčuȟčiš uŋkíčhiŋčapi kiŋ takúku iwíčhakičigni kta okíhi yeló. Hó na mat’á séhiŋgle kiŋháŋ, ečháš šuŋȟpála kiŋ lená waŋží kté na iyóȟpeyiŋ na taŋyáŋ lolóbyiŋ na yuhá émauŋpa yo. Lowáčhiŋ s’a čha slolmíyečiye ’uŋ,” eyá ké.Wóglag iglúštaŋ kiŋ heháŋl tȟawíču kiŋ čhaŋk’íŋ iyáya ké. Katáŋhaŋ tóto hiŋgníŋ na waná toháŋtuka yuŋkȟáŋ ečhíyataŋhaŋ čháŋ óta k’íŋ glí na heyá ké, “Wičháȟča, šičáya owáȟ’aŋ kštó. Lečhála čhoǧíŋ šá waŋ owákaȟloke ’uŋ,” eyá yuŋkȟáŋ héčhena ȟčiŋ Iktó ištógmuziŋ na “Mat’é” eyíŋ na áptaŋyaŋ ké.Yuŋkȟáŋ čhiŋčá kiŋ iyúha ókšaŋ čhéya oíŋyaŋkapi; “Até! Até!” eyáya čhéyapi ké. Yuŋkȟáŋ húŋkupi kiŋ íŋš wasé eyá ičú na čhéyaya heyá ké, “Mihíŋgna, líla wičháša ítaŋ k’uŋ! Tókhel wasé kiŋ lé iwéčiyuŋ kte sél?” eyá yuŋkȟáŋ héčhena Iktó, lečhálaš t’é k’uŋ, tuŋwíŋ na “Ité kiŋ ókšaŋ” eyíŋ na akhé t’á ké. Čhaŋkhé čhiŋčá kiŋ, “Iná, até kiní ’uŋ,” eyápi uŋkȟáŋ akhé pȟakás’iŋ na “Waná” eyíŋ na akhé t’á ké.Hó čha tȟawíču kiŋ wasé kiŋ ité kiŋ ikíčiyuŋ na tȟaŋčháŋ kiŋ átaya taŋyáŋ opémnitȟuŋ na šuŋȟpála waŋ lolóbyiŋ na čhaŋágnakapi waŋ él éuŋpa ké. Na čhuŋwítku kiŋ khíŋ na hekíye, “Čhúŋkš, niyáte iyáye šni haŋní táku tóna iwáhomaya čha ečhél ečhúŋk’uŋpi kta waŋ yaŋké ’uŋ. Hé išnála šna nisúŋkala kiŋ wíwičhakigni kȟá, na waná él uŋ šni kiŋ lé uŋ theȟí slolyéwičhakhiye ’uŋ,” eyá ké.Ítohaŋtu yuŋkȟáŋ, aŋpétu waŋ él, hiŋgnáku ȟpáye k’uŋ héčhiya í na glí kiŋ heháŋl heyá ké, “Čhuŋkší, waŋnáš niyáte huhú kiŋ khúl makȟáta okálalaya hiyéye ’uŋ,” eyá čhaŋkhé wikȟóškalaka uŋ líla čhéya ké. (Hó éyaš leyálaka hená šuŋȟpála huhú čha Iktómi taŋyéla yasmí na makȟáta iȟpéye éyaš slolyápi šni.)Ítonačhaŋ yuŋkȟáŋ hokšíla-hakáktala waŋ špúkešni yuŋkȟáŋ hé é čha tókhiyataŋhaŋ glí na heyá ké, “Iná, wičháša waŋ pahá-ta nážiŋ-haŋ čha ektá waí yuŋkȟáŋ oglákiŋ na tȟaŋké hiyóu kéye, éyaš akhé atéuŋyaŋpi kiŋ t’á čha iyókšilya nážiŋ kéye ló,” eyá oyáka ké.Čha húŋku kiŋ, “Ihó, čhúŋkš, niyáte táku iwáhomaya kepȟé uŋ hé lé é kštó. Hé hiyónihi kiŋ niyáte eyé kiŋ ognáyaŋ wáŋčak hiŋgnáyayiŋ kte ’uŋ,” eyá ké. Héčhena húŋkupi kiŋ thípi waŋ tȟáŋka kíčaǧiŋ na thimáhel yučhókȟakȟaya égle ké. Wičháša čhóla úŋ čha čhuŋwítku kiŋ hiŋgnátȟuŋ kte kiŋ él išnála škíŋčiye kiŋ hé awáčhiŋ na ikčápta čhéya škhé. “Čhuŋkší, niyáte kiŋ líla wítaŋ k’uŋ; naháŋȟčiŋ él úŋ kiŋ, lé áta aíškiŋčiyiŋ kta kȟá. Héčhaŋmi na líla čhaŋtémašiče ’uŋ,” eyíŋ na čhéyaya wówaši ečhúŋ čha čhuŋwítku kiŋ nakéš líla ókiye.Waná lol’íȟ’aŋ yuštáŋ na “Hó čhíŋkš, iyáyiŋ na nitȟáŋhaŋ kiŋ kičhó we,” eyá čhaŋkhé hokšílala-hakákta waŋ tȟoká wahóši-glí uŋ hé iyáyiŋ na “Tȟaŋháŋ, iná lečháš níčho umáši yeló, tȟaŋké kičhí yaúŋ kta čha,” eyá yuŋkȟáŋ “Háu” eyá ké. “Héčhetu weló, tȟaŋháŋ. Tkȟá tȟoéyaš tȟuŋkáŋ – niyáte kiŋ – t’á čha líla čhaŋtémašiča čhaŋkhé wačhéyiŋ kte ló,” eyá čhéya ké.Héčhena čhéyaya thípi kiŋ étkiya ú čhaŋkhé kȟúŋku kte kiŋ heyé, “Wičháša waŋ wóimnaka čha lél thí k’uŋ…waná él úŋ šni čha oíyokšiče lé,” eyá čhéya ké. Waná thípi waŋ lečhála wičhákičaǧapi k’uŋ hél kȟoškálaka kiŋ thimá íyotakiŋ na itȟáŋkal wíŋyaŋ uŋ hé táku óta wíȟpeya ké. Kȟoháŋ, ókšaŋ oyáte kiŋ wičháwota ké.Yuŋkȟáŋ hokšíla špúkešni uŋ hé tȟaŋháŋku kiŋ ihákab ečé úŋ yuŋkȟáŋ uŋgná húŋku kiŋ ektá glí na heyé, “Iná, tȟaŋké hiŋgnáku kiŋ líla até iyéčheča yeló,” eyá čha húŋku kiŋ íyoktekiŋ na “Niyáte t’á čha waná huhú kiŋ okáblelya hiyéye ’uŋ…tákuȟča yakȟá čha!” ekíyiŋ na tȟaŋkál škál ší, k’éyaš akhéšna glí na heyá-haŋ ké.Haŋkéya awáčhiŋyaŋ čhaŋkhé híŋhaŋni láȟčiŋ kiktá na čhuŋwítku thí kiŋ él éyokas’iŋ yuŋkȟáŋ Iktómi hé é čha sičháŋ zizíyela yuŋká čha waŋyáŋkiŋ na áta itómni s’e čhaŋzéka škhé. “Waȟtéšni šíče kiŋ!” eyíŋ na čháŋ tȟáŋka waŋ ičú na yuhá thimá iyáyiŋ na kaȟúȟuǧa škhé.Hó éyaš áta waštéyela kat’é šni haŋní, tókhel Iktó naíč’išpiŋ na iyáyekiye. Na hetáŋhaŋ tókhi iyáye ka čhél éš. Heháŋyela oíhaŋke.Anúŋg Ité waŋ é na Čhiyékičhiyapi Tópa kiŋKȟoškálaka yámni čhiyékičhiyapi čha kál thípi škhé. Wakhúl wóphikapi na nakúŋ waókapi čha yuphíya tákuni ičákižešniyaŋ úŋpi. Hó éyaš waŋžíni tȟawíčutȟuŋ šni škhé. Yuŋkȟáŋ aŋpétu waŋ él wíŋyaŋ waŋ ȟtayétu eháŋl tȟaŋkál hinážiŋ na pȟámahel ičhóma nážiŋ škhé. Ȟčeháŋl wóta-haŋpi čha tȟokápȟa kiŋ heyá škhé; “Wáŋ, thimá kičhó po. Íŋš-eyá wótiŋ kte ló,” eyá škhé.Čhaŋkhé Hakéla ináphiŋ na thimáhel ú ší yuŋkȟáŋ iníla ȟčiŋ híyotaka škhé. Wók’upi éyaš iníla ȟčiŋ ičú na ečhél tákeye šni wóta škhé. Tokȟáš waŋží hiŋgnáyiŋ kta hí séča uŋkȟáŋ tȟéhaŋ él úŋ éyaš héčhuŋ kta awáčhiŋ šni čha ablézapi škhé. Heháŋl kȟokípȟa áyapi na, “Uŋgnáš lé uŋktépi čhíŋ na uŋ hí séče ló,” eyápi škhé.Yuŋkȟáŋ híŋhaŋni waŋ él ománi yápi kta uŋkȟáŋ Hakéla léčhel ekíyapi škhé: “Hó, Hakéla, aŋpétu átaya thiákaŋl yaŋkíŋ na awáŋyaŋka yo. Na uŋglípi kiŋ táku tókȟa háŋtaŋš oyáka yo,” eyápi škhé. Čha waná čhiyéku kiŋ iyáyapi čha ób iyáye kúŋziŋ na ečháŋleš héktakiya glí na thiíkčeya kiŋ tȟošú kiŋ waŋží alí na íŋkpata yaŋká škhé. Wičhéškoȟloka kiŋ ogná thimá éyokas’iŋ na wákhil yaŋká škhé.Yuŋkȟáŋ waná wíŋyaŋ k’uŋ hé išnála yaŋká kéčhiŋ na šiná waŋ wičhápȟaha ečé uŋ káǧapi čha glubláya ké. Na leyá ké, “Lé naháŋȟči waglúštaŋ šni, hó éyaš Hakéla pȟehíŋ šikšíčela kiŋ iwáču kiŋháŋ heháŋl éwakihuŋni kte ’uŋ!” eyá ké. Hakéla thi-ákaŋl hé naȟ’úŋ yaŋká čha líla nihíŋčiyela, na čhiyéku kiŋ glípi eháŋl wáŋčag owíčhakiyaka ké.Akhé híŋhaŋni čhaŋkhé kȟoškalaka kiŋ ománi iyáyapi uŋkȟáŋ heháŋl wíŋyaŋ k’uŋ wóžuha gluškíŋ na etáŋhaŋ táku eyá gmigmágma čha šiŋšíŋyela púza čha napóžula ičú na waháŋpi kiŋ él okála na ečhél khičháŋyaŋ ké. Waná špáŋ čhaŋkhé wótiŋ kta čha waháŋpi eyá kaptá ičú yuŋkȟáŋ táku ókaȟ hiyéye kiŋ hená wičhánuŋǧe héčha! Hé é čha pusyá yuhá na eyá šna yúta škhé.Héčhuŋ na Hakéla thi-ákaŋl waŋyáŋg yaŋká čha áta tȟaŋságt’a ké. Na čhiyéku glípi eháŋl héčhena owíčhakiyaka ké. Yuŋkȟáŋ, “Naúŋpȟapi kta iyéčheča yeló,” eyápi ké. Hó éyaš tȟokéya wíkȟaŋ waŋ ičúpi na tónačhaŋ heháŋyaŋ aŋpétu ál’ataya čhéǧa waŋ ogná piȟyápi, wíŋyaŋ kiŋ ománi iyáya čhaŋ. Waná tȟéhaŋ héčhuŋpi na pusyápi čha tókhel okíhika pȟaŋpȟáŋla ké.Yuŋkȟáŋ aŋpétu waŋ él, wíŋyaŋ k’uŋ glí čhaŋkhé, “Hó, tȟaŋkší, čhaŋk’íŋ yá yo,” eyápi. Čháŋ čhoǧíŋ šašá hená ečé akú wo,” eyápi na wíkȟaŋ kiŋ k’úpi na wíŋyaŋ kiŋ čhaŋmáhel iyáye. Pahá aísiŋyaŋ iyáya yuŋkȟáŋ héčhena ȟčiŋ uŋwéya pȟakíȟtapi na líla napȟápi škhé. Kȟoháŋ, wíŋyaŋ kiŋ čháŋkaksa-he éyaš čhoǧíŋ šašá kiŋ hená (čhaŋšúška eyápi héčha) líla suksúta na okákse šíča čha tȟéhaŋ theȟíya škáŋ ké. Kȟoškálaka kiŋ héčhel slolyápi čha hé uŋ čháŋ héčha ečéla akú šípi škhé.Waná ok’íŋ waŋží káǧe éyaš k’íŋ kta yuhá inážiŋ kta khéš ečháŋl wíkȟaŋ kiŋ kapsáka na čháŋ kiŋ okálaya hiŋȟpáya čha áta iyótiyekiya ké. Héčhel théȟiya kú naháŋ haŋkéya thiyótȟaŋiŋyaŋ glihúŋni yuŋkȟáŋ waná othíwota. Čha áta íšiŋkčhiŋ heyé, “Waȟtéšni šíčapi kiŋ! Eháŋk’uŋ lená ečhákel akú mašípe lé. Éyaš tókȟa šni. Owíčhabluspiŋ kte ’uŋ,” eyíŋ na wičhákhuwa ké.Hakíktakta íŋyaŋkapi uŋkȟáŋ waná wičhílazata pahá waŋ aíyoȟpeya makȟá šóta s’e hiyú ke. Waná khiyéla ú čha tȟokápȟa kiŋ uŋkčéla waŋ pahí na héktakiya kaȟ’ól iyéya yuŋkȟáŋ lazáta makȟá kiŋ áta uŋkčékčela hiŋglá čha wíŋyaŋ kiŋ íȟaŋhaŋ tókȟani hiyú šni ké. Haŋkéya ȟ’aŋhíya, čhaŋkú iwáŋyaŋg okógnagna okáwiŋȟwiŋȟ ú k’éyaš kȟoháŋ líla tȟéhaŋ iȟpéya iyáyapi ké. Hó éyaš wíŋyaŋ kiŋ líla kaȟwóka čha íyečhana akhé wičháyuza nuŋs’é aú ké.Hé uŋ, tȟokápȟa íyokhihe kiŋ hé míla gluslútiŋ na héktakiya iȟpéya yuŋkȟáŋ makȟá etáŋhaŋ míla pȟestóstola yawá-phičášni óta čha hináphiŋ na ówaŋčaya pȟestóstoya háŋ ké. Čha akhé hél owátohaŋyaŋ ú okíhi šni éyaš tóškhe akhé naíč’išpiŋ na wičhákigleǧa nuŋs’é aú ké. Wáŋčagna nihíŋčiya makhínaȟtaȟtakapi uŋkȟáŋ makȟá kiŋ wičhíhakab glakíŋyaŋ našléča čhaŋkhé wíŋyaŋ kiŋ sáŋm hiyú okíhi šni ké.Héčhena líla íŋyaŋkapi na wakpá waŋ otȟáŋka čha glakíŋyaŋ ȟpáya yuŋkȟáŋ él inážiŋpi na waná čhopȟá iyúweǧapi kta háŋl, ečháŋl winúȟčala tȟókeča waŋ tokhéčela máni-la čha čhaŋyátaŋhaŋ hiyú na heyé, “Tȟakožá, kȟowákataŋ éiȟpemaya pe,” eyá ké. Líla ináȟnipi na nakúŋ nihíŋčiyapi éyaš úŋšilapi čha waŋží k’íŋ na iyúweȟ aí yuŋkȟáŋ heháŋl heyá ké, “Íŋše lé óčhičiyapi kta tkȟá tȟoéyaš waúŋšiyalapi héčiŋhaŋ slolwáya wačhíŋ ye.” Čha waná khiglá pe. Wíŋyaŋ kiŋ ečháni ú kte ’uŋ,” eyá čha akhé líla napȟápi škhé.Héčhuŋpi na ítohaŋtu yuŋkȟáŋ wíŋyaŋ k’uŋ mnióhuta ektá hihúŋni na blézešniyaŋ glakíŋkiŋyaŋ mni-áglagla oíŋyaŋka ké. Čhaŋkhé winúȟčala k’uŋ wíŋyeya nážiŋ. Wíŋyaŋ šíče k’uŋ mní él čhophíŋ kte ȟčeháŋl winúȟčala kiŋ pȟéta waŋ wakpá él oíȟpeya čha áta iléšaša hiŋgníŋ na mní k’uŋ áta pȟéta ké. Čhaŋkhé hetáŋhaŋ kȟoškálaka kiŋ kpaptápi na thiyáta ní khípi škhé. Heháŋyela oíhaŋke.Iktómi Šiyó kiŋ WičhágnayeIktómi kákhiya wakpála opȟáya tokhéčhačha ománi-haŋ yuŋkȟáŋ uŋgná tuktél wačhípi čha naȟ’úŋ hiŋgníŋ na patȟág inážiŋ škhé. Nuǧóptaŋptaŋ na waná kál wačhípi s’eléčheča čhaŋkhé étkiya yíŋ na ótȟaŋiŋyaŋ inážiŋ yuŋkȟáŋ šiyó héčhapi čha yuphíyela wačhí-haŋpila škhé. Héčhena čhaŋmáhel iyáyiŋ na ináȟni čháŋ waŋ ičú na pȟeží šašá eyá aópemni na k’íŋ naháŋ šiyó kiŋ wičhíyopteya él éwičhatuŋwe šni ȟčiŋ hiyáya škhé.Waŋyáŋkapi na, “Wáŋ, kákhiya Iktó wak’íŋ hiyáye. Uŋkíčhopi kte ló!” eyápi na “Iktó!” eyápi k’éyaš naȟ’úŋ šni-kúŋs hiyáya čhaŋkhé phiphíya kipáŋpi yuŋkȟáŋ éna inážiŋ, čhaŋkhé, “Hená táku čha yak’íŋ hwo?” eyápi škhé.Yuŋkȟáŋ, “Íŋše lená olówaŋ čha wak’íŋ ’uŋ. Léčhiya wačhípi kta škhíŋ na wahómayaŋpi čha lé ináȟni omáwani yeló. Lé táku yakȟápi čha!” eyá škhé. Čha heyápi, “Čhiyé, ú na waŋžíla ešá uŋkáhiyayapi ye!” eyápi yuŋkȟáŋ, “Hóȟ, lé líla ináȟni waúŋ képȟe ’uŋ,” eyíŋ na akhé iyáyiŋ kta škhé.Hó éyaš líla kitáŋpi čhaŋkhé, “Oháŋ” eyíŋ na wópȟaȟta glužúžu na olówaŋ waŋ ikíkču škhé. Na heyé, “Hó lé olówaŋ kiŋ wówasukiye waŋ aíkȟoyake ló,” eyá čhaŋkhé “Tó” eyápi škhé. Yuŋkȟáŋ, “Awáhiyaye kiŋ ičhúŋhaŋ tuwéni yatúŋwaŋpi kte šni yeló,” eyá čha pȟakáhuŋkapi na héčhetu kéyapi škhé.Yuŋkȟáŋ, čháŋčheǧa gluȟpíŋ an waná lowáŋ na iyápȟa čhaŋkhé šiyó k’uŋ iyúha sliyá wačhípi škhé. Oíyokiphiya wačhípi škhé, wíŋyela kȟóya. Yuŋkȟáŋ léčhel ahíyaya škhé:	Ištógmus wačhí po!	Ištógmus wačhí po!	Tuwá yatúŋwaŋpi kiŋháŋ ištá niȟčápi kte ló!	Ištógmus wačhí po!Héčhel lowáŋ čhaŋkhé ištógmus wačhí-haŋpi yuŋkȟáŋ kȟoháŋ tóna makhú tȟaŋktȟáŋkapi kiŋ hená kat’á awíčhaya škhé, wičháyutiŋ kta čha. Uŋgnáhela waŋží tuŋwáŋ yuŋkȟáŋ waná óta wičhákte čha abléza čha “Háŋta po! Iktó ničásotapi kte ló!” eyíŋ na kiŋyáŋ khiglá čhaŋkhé uŋmápi kiŋ iyúha ihákab kiŋyáŋ iyáyapi škhé.Héčhena Iktó iȟát’at’a wičhápahi na “Taŋyáŋ wawáte šni čháŋšna léčhamuŋ weló!” eyáya ptáyela pȟawíčhaȟtiŋ na wičhák’iŋ iyáye. Yuŋkȟáŋ owáštečaka waŋží olé yíŋ na kál iyótaŋ oíyokiphi na pȟeží hiŋkpíla yuŋká čha él íyotakiŋ na čhethí škhé.Héčhuŋ naháŋ šiyó kiŋ húŋȟ pasnúŋ éwičhagle na húŋȟ íŋš čhowíčhak’iŋ na él špaŋ-ápȟe yaŋká-haŋ yuŋkȟáŋ iwáŋkab čháŋ núŋpa íčhičameya háŋ čhaŋkhé tȟaté hiyú čháŋšna íčhičakiŋza-haŋ čha abléza škhé. Yuŋkȟáŋ, “Misúŋ, héčhuŋpi-la šni yo. Ksúyeyečhiyapi kte ló,” eyé k’éyaš héčhena héčheča škhé.Haŋkéya Iktó tȟawát’elye šni na ektá iyáli na yukhínuŋkȟaŋ yus-wáčhiŋ éyaš ečháŋl ablág hiŋglá čhaŋkhé napé kiŋ éna anáǧipa škhé. “Misúŋ, misúŋ, amáyuštaŋpi ye! Kál wašpáŋwaya-haŋ čha khúl wagníŋ na khičháŋwakiyiŋ kta iyéčheča ’uŋ,” eyé. Hó éyaš héčhena anáǧib oíyaniča škhé.Ȟčeháŋl šuŋgmánitu waŋ khúya kákhiya tókhi hiyáya čha hóyekhiyiŋ na, “Wáŋ! Wašpáŋwaye kiŋ hé ayúštaŋ yo – ókinahaŋš tȟebmáyakhiyiŋ kte séče ló!” eyé. Šuŋgmánitu kiŋ “Háŋ, wičákȟe – héčhamuŋ kte ló. Witkó kiŋ!” ečhíŋ na kawíŋȟ iyáyiŋ na očhéthi kiŋ hél í yuŋkȟáŋ waná šiyó eyá pasnúŋ éwičhagle k’uŋ yuphíyela špáŋpi čhaŋkhé éna íyotakiŋ na wóta-hiŋ na watȟébya yuštáŋ na waná iyáya škhé.Yuŋkȟáŋ akhé Iktó čhaŋwáŋkataŋhaŋ hóuyiŋ na “Uŋgnáš čhowíčhawak’iŋ kiŋ hená éčuȟčiš omíyečičaptiŋ kte séče ’uŋ,” eyá čha akhé, “Witkó kiŋ! Hená kȟó tȟebwákhiyiŋ kte ló,” ečhíŋ na kawíŋȟ khigníŋ na očhéthi k’uŋ ektá khí yuŋkȟáŋ šiyó tóna mahél čhok’íŋ yaŋkápi čha čhaȟóta kiŋ kawáswas iyéyiŋ na iwíčhaču na phiyá wóta škhé.Iglúštaŋ na waná nakéš iyáya háŋl akhé tȟaté hiyú na čháŋ k’uŋ henáos kakhínuŋkȟaŋ iyéya čhaŋkhé Iktó napé ikíkču na khúl hiŋȟpáyiŋ na makhíyapȟa. Očhéthi ektá khí tkȟáš waná wačhók’iŋ na wapásnuŋ uŋ hená átaya henála škhé.Héčhel éš wóte šni čhaŋkhé héčhena líla ločhíŋ. Hetáŋhaŋ yá-haŋ yuŋkȟáŋ čhaŋkú ogná šuŋgmánitu waŋ watȟébkhiye k’uŋ hé t’á ȟpáya čha él inážiŋ na líla iyópȟeya škhé. “Slolyáyiŋ kta kȟá! Tuwá mikhíyela waéčhuŋ wačhíŋ čháŋšna léčhel t’é ló,” eyáya ičú na hiŋyéte aúŋyaŋ k’íŋ na héčhena yá škhé.Eháš tókhel ečhúŋ kta tȟaŋíŋ šni na haŋkéya owáštečaka waŋ él yuhá í na akhé čhethí na él wíyukčaŋ yaŋká-haŋ škhé. “Hó, eyá tȟóš, lé hablúziŋ na haŋké tȟewášlakiŋ na haŋké íŋš waíŋ na haŋké owátȟuŋ naíŋš…nakúŋš tákuwayiŋ kte sél?” eyá-haŋ yuŋkȟáŋ uŋgnáhelaka iyúpȟaȟ yúziŋ na “Táku wašté khéš iháŋgwaye k’uŋ,” eyíŋ na pȟéta kiŋ čhokáya iȟpéya škhé.Yuŋkȟáŋ eháŋk’uŋ šuŋgmánitu k’uŋ itéšniyaŋ t’é šni yélakȟa ičáptaŋptaŋ kič’úŋ naháŋ pȟetáǧa onábleblel kiktá hiyáyiŋ na napȟá čha Iktó yuš’íŋyeyiŋ na iglúšnašna nážiŋ škhé. Na hetáŋhaŋ Iktó tokhíyotȟaŋ iyáye ka čhél éš. Heháŋyela oíhaŋke.Yašlé é na MatȟóYašlé waŋ tókhiya yá-haŋ yuŋkȟáŋ othíweta waŋ él míla waŋ iyéyiŋ na yuhá héčhena yá ké. Ȟčeháŋl pahá akȟótaŋhaŋ matȟó tȟáŋka waŋ ú čha kȟokíphiŋ na blokáskaska-ič’íyiŋ na heyé, “Wáŋ, híŋhaŋni kiŋ lé táku tȟáŋka tȟebwáya owákihi čha léčhel blowákaska-he!” eyá ké. Yuŋkȟáŋ matȟó kiŋ íŋš-eyá blokáskaska na, “Wáŋ, híŋhaŋni kiŋ lé táku níškola tȟebwáya owákihi čha léčhel blowákaska-he ’uŋ!” eyá ké.Heyá čha heháŋl yašlé k’uŋ íčat’a kȟópȟegla čha míla waŋ iyéye uŋ hé pazózo na olówaŋ waŋ léčhuŋp-s’e hópȟestoya yawáŋkal éyaya ké: “Tuwá mitȟókab hiyáya čháŋšna čhawápȟapȟa na wakté yeló,” eyá ké. Yuŋkȟáŋ Matȟó íŋš waŋží ahíyayiŋ na; “Tuwá mitȟókab hiyáya čháŋšna blaȟúȟuǧiŋ na wakté yeló,” eyá lowáŋ ké. Hó éyaš Yašlé naȟ’úŋ šni kúŋs akíš’aš’a na míla k’uŋ yuptáŋptaŋ na matȟó uŋ khuwá éyaya čha iyé tȟáŋka k’éyaš nakíphiŋ na čhaŋóžu waŋ él khinážiŋ ké.Yuŋkȟáŋ Yašlé akhé, “Mačík’ala éyaš tuwá čhaŋwóhaŋ ináȟma čháŋšna pazáŋzaŋ él mníŋ na čhawápȟapȟa ’uŋ,” eyá lowáŋ ké. Heyá yuŋkȟáŋ Matȟó akhé naphíŋ na wakpá waŋ él mničhókab inážiŋ ké. Čhaŋkhé, “Tuwá mničhókaya onápȟa čháŋšna mní él kignúŋg iblámniŋ na čhawápȟapȟa ’uŋ!” eyá lowáŋ ké. Hó čha Matȟó akhé napȟá uŋkȟáŋ waná heháŋyaŋ Yašlé kȟokípȟe šni čhaŋkhé, “Wáŋ, Misúŋ, kú wo. Wačhíŋka kiŋháŋ eháŋni čhačhípȟapȟa kta kȟá. Íŋše lé waškátiŋ na hepȟá-he ló!” eyá čha Matȟó él glí ké.Héčheš hetáŋhaŋ zuyá yápi yuŋkȟáŋ maštíŋčala waŋ čhaŋkú glakíŋyaŋ hiyáya ké. Héčhena Yašlé: “Wáŋ, Maštíŋčala; nakpá háŋskaska na phuté ȟčiȟčí! Hiyú uŋtȟó. Zuyá uŋyáŋpi čha níš-eyá óyapȟa kte ló,” eyá ké. Yuŋkȟáŋ Maštíŋčala íŋš, “Éyaš oímayaȟaȟa k’uŋ,” eyá ké. Yuŋkȟáŋ Yašlé akhé, “Huŋhuŋhí, íŋše ówehaŋhaŋ ‘Pȟeží Ȟóta mnála’ epȟé ’uŋ. Tasé oštéšteya waéčhičiye ka!” eyá yuŋkȟáŋ ognáye wašté čha wičála na ób iyáya ké.Waná wí khúčiyela yaŋká čha patȟág inážiŋpi na pȟeží wókheya waŋ káǧapi na thimá íyotakapi ȟčeháŋl waná tȟóka eyá ahíhuŋni na aóglutȟewičhayapi uŋkȟáŋ Matȟó thiyópa ot’íŋš yaŋká čha Yašlé heyá ké, “Wáŋ, Misúŋ. Makíyukȟaŋ yo. Miyéš wičháwakhute wačhíŋ ’uŋ,” eyá ké. Heyé k’éyaš tȟóka kiŋ uŋgnáhelaka kakhíyotȟaŋ eyáya čha hétkiya wičhákhuwa íŋyaŋkapi na pahá aísiŋyaŋ khíyotakapi. Yuŋkȟáŋ, tȟóka kiŋ akhé aglíhuŋni na ób kičhízapi. Owátohaŋyaŋ héčhuŋpi na óhaŋketa napȟéwičhayapi čha tȟóka k’uŋ ábeya akhíyagla ké. Éyaš itȟókab iyé líla wičháopi ké.Yuŋkȟáŋ Yašlé heyá ké, “Itȟó, líla uŋkópi čha waná mázasu kiŋ ihóȟpa hiyúuŋkiyapi kte ló. Tuwá núŋm óta ȟča hiyúuŋyaŋpi héči henáos ohíyapi kte ’uŋ. Na waŋží íŋš čónala hiyúye kiŋ hé uŋmá kiŋ ktépi na yútapi kte ló,” eyá ké. Yuŋkȟáŋ héčhetulapi čhaŋkhé waná mázasu kašpášpa hiyúkiyapi ké. Matȟó líla óta akhígle ópi čha iyé mázasu óta ȟča hiyúye éyaš ištógmus yaŋkíŋ na héčhuŋ čha kȟoháŋ Yašlé Maštíŋčala kičhí ókšaŋtaŋhaŋ amánuŋpi ké. Waná henála yuŋkȟáŋ Matȟó itȟáŋokšaŋ čónala yuhá (amánuŋpi kiŋ uŋ) čha ktépi kta kéyapi yuŋkȟáŋ héčhetukila čhaŋkhé ktépi škhé. Hó éyaš yútapi šni.Yuŋkȟáŋ Yašlé Maštíŋčala hekíya ké, “Hó, itȟó, waná wakȟáŋyaŋ wówahiŋ kta čha iyáyiŋ na Uŋčí tȟa-čhéǧa k’uŋ hé makáku wo,” eyá ké. Čha Maštíŋčala psípsil pahá aínab iyáyiŋ na áškaŋ šni s’e čhéǧa waŋ yuphíya wiyákpa čha aglí ké. Yuŋkȟáŋ Yašlé hé é šni kéyiŋ na akhé hiyóye ší na heháŋl čhéǧa waŋ šá líla wašté aglí ké. Akhé hé é šni kéyiŋ na tȟókeča waŋ akú ší čhaŋkhé waŋží tȟoyéla wašté čha aglí ké. Héčhuŋ k’éyaš akhé hé é šni kéya čhaŋkhé akhé iyáya uŋkȟáŋ čhéǧa waŋ áta šilyéla ȟuȟúǧahaŋ čha aglí ké. Yuŋkȟáŋ Yašlé, “Wáŋ, wačhíŋtȟuŋšni-la! Nakéš hé é yeló, eháš iníč’iȟaȟa yeló!” eyá ké.Waná tȟaló eyá iyóȟpeyiŋ na Maštíŋčala wayáotȟaŋiŋ ší čha éyapaha ománi yuŋkȟáŋ enánataŋhaŋ wamákȟaškaŋ kiŋ iyúha, matȟápiȟ’a yéš kȟó ahíhuŋni ké. Hípi na íŋyaŋ blaská waŋ akáŋl Yašlé itȟáŋčhaŋ égnakapi čha waná wičháša tȟáŋka ič’íla na ištógmus ǧúŋǧa yaŋká-haŋ yuŋkȟáŋ ečháŋl wamákȟaškaŋ k’uŋ táku iȟ’áŋ-he uŋ hená, pápa kȟóya, áta ikhíničapi škȟé.Hó čha khuwá éwičhayayiŋ kte éyaš íŋyaŋ k’uŋ éna uŋzé kiŋ iyáskapa čha líla páŋ éyaš ečháŋl ábebekiya khiglápi škhé. “Pápa mič’íčhaǧe ’uŋ!” eyáya čhéya úŋ yuŋkȟáŋ kȟoháŋ uŋkčékhiȟa waŋ pápa uŋ yuhá kiŋyáŋ hiyáya čhaŋkhé waŋglákiŋ na iyótaŋ líla čhéya-haŋ ké. Ičhúŋhaŋ, píško eyá itȟáŋokšaŋ okíŋyaŋpi čha heyá páŋ; “Misúŋ, misúŋ, theȟíya maŋké ló! Úŋšimala po!” eyá ké.Hó éyaš él étuŋwe šni okíŋyaŋ-haŋpi yuŋkȟáŋ heháŋl, “Ničhíŋča kiŋ wičhábluonihaŋ kte ló!” eyá wičhákipaŋ. Yuŋkȟáŋ píško uŋ waŋží khúčiyela kiŋyáŋ hiyú na kawáŋkal khigníŋ na él líla úŋkče hiŋglé kač’úŋ Yašlé kákhi tókhiya áta kaȟláya iȟpéya ké. Yuŋkȟáŋ Yašlé heyé, “É, šilyéla! Íŋše ikčéya maŋká-he k’uŋ! Tuwáš heháŋyaŋ ohítiya hokší-thekíȟila ka,” eyíŋ na nážiŋ hiyáyiŋ na héčhena uŋkčékhiȟa waŋ pápa kiŋ khí k’uŋ hé iyátȟab yíŋ na mní waŋ él ihúŋni ké.Mni-máhel étuŋwaŋ yuŋkȟáŋ héčhiya uŋkčékhiȟa uŋ hé yaŋkíŋ na pápa waŋ amánuŋ k’uŋ hé ahípazo s’eléčheča. Hó čha Yašlé líla čhaŋzékiŋ na kignúg iyáya ké. Wakpála čheté él yutȟáŋtȟaŋ olé k’éyaš oníya ptéčela čha héčhetu khéš óhaŋketa nawáŋkal khiglá ké. Šeháŋštukȟa waná íŋyaŋ eyá ičú na pȟaǧé él aígluskitiŋ na akhé kignúg iyáya ké. Hó éyaš tké kiŋ uŋ okáspiŋ na khutákiya iyáya yuŋkȟáŋ niyášni t’íŋ kta čha tokhéčela kpaptíŋ na puzáta khihúŋni ké.Yuŋkȟáŋ leyáš halháta k’uŋ čhaŋ-wáŋkal yaŋkíŋ na pápa kiŋ kiyúta-he éyaš mní kiŋ míyoglas’iŋ s’e ȟpáyiŋ na hé Yašlé gnáye, éyaš abléze šni ké. Waná waštéyela tȟebkhíyiŋ na iyáyiŋ kta háŋl Yašlé ihúkhul kašé na kaítuŋkab gliȟpáyiŋ na waŋkál étuŋwaŋ ȟpáya yuŋkȟáŋ waŋyáŋka škhé. Heháŋyela oíhaŋke.Hokšíla waŋ Pȟatkáša Háŋpa Ohé k’uŋ hé (okášpe waŋží)Héčheš hokšílala waŋ kȟúŋšitku kičhí láȟčiŋ thí škhé. Yuŋkȟáŋ aŋpétu waŋ él kȟúŋšitku kiŋ čhaŋk’íŋ iyáya čhaŋkhé hokšíla kiŋ išnála thiyáta yaŋké. Ičhúŋhaŋ itȟúŋkala waŋ táku yak’óǧa-haŋ čha naȟ’úŋ s’eléčheča ké. Winúȟčala k’uŋ wóyute tuktél gnáke kiŋ hokšíla kiŋ heháŋhuŋniyaŋ slolyé šni ké. Hó čha waná lé naȟ’úŋ kiŋ uŋ wóle yuŋkȟáŋ wasná waŋ líla wašté čha kȟúŋšitku kiŋ naȟmá yuŋkȟáŋ hé é čha itȟúŋkala kiŋ yašpášpa-haŋ ké.Aŋpétu kiŋ átaya winúȟčala kiŋ él yaŋké šni čha hokšíla kiŋ itȟúŋkala waŋ wóte k’uŋ él ayúhel khuwá ké. Éyaš iwáŋyaŋgya – itȟúŋkala kiŋ yaȟtákiŋ kta ikȟókipȟa ké. Waná óhaŋketa áta tȟebyé séča uŋkȟáŋ heháŋl hokšíla kiŋ tȟaŋkál ináphiŋ na heyá páŋ, “Uŋčí, kú wo. Itȟúŋkala waŋ lél wasná kiŋ lé tȟebníčhiyiŋ kte ló.” Yuŋkȟáŋ, “Híŋyaŋka, Tȟakóža, tókša wakú kte. Kȟoháŋ anápta khuwá ye. Tókša nazúŋspe kiŋ lé uŋ wakáȟuȟuǧiŋ kte ’uŋ,” eyá ké.Yuŋkȟáŋ tȟéhaŋ čhaŋkhé waná hokšíla kiŋ líla ločhíŋ ke. Héčhetu khéš čhaŋsákala waŋ čík’ala čha ičú na yuktáŋ yúziŋ na mniȟúha ošpúla waŋ ikȟóyagyiŋ na wasná k’uŋ étkiya napé kiŋ paslóhaŋ iyékiyiŋ na heyá lowáŋ ké:		“Itȟúŋkala he tákula čha yátela so?		Haŋké mak’úla ye, míš-eyá wátela kte.		Ičhé, ičhé!”Héčheš ahíyayiŋ na heháŋl napé kiŋ ikíkču yuŋkȟáŋ wasná haŋké waŋ líla čísčila ikȟóyake, ičhíŋ hé itȟúŋkala kiŋ ok’ú-la. Iyútȟa uŋkȟáŋ líla oyúl wašté čhaŋkhé akhé etáŋ čhíŋ na akhé šna lowáŋ na napé kiŋ mahél iyékiya-haŋ ké. Yámni akhígle héčheȟčiŋ ečhúŋ na iyéna wasná haŋké ičú čhaŋ yúta ké.Héčhuŋ-he ečháŋl šúŋka waŋ kȟúŋšitku kiŋ yuhá čha thimáhel hiyú ké. Yuŋkȟáŋ hokšíla kiŋ itȟúŋkala kiŋ khíŋ na, “Kȟolá, waŋ, aótala s’e mak’ú wo. Ičhíŋ héčhanuŋ kiŋháŋ letáŋhaŋ Uŋčí wómak’u čhaŋ očhíč’u kte ’uŋ,” eyá ké. Yuŋkȟáŋ itȟúŋkala kiŋ heyá ké, “Hóȟ, wáŋ kȟolá, nikȟúŋši tókhel okíhika waȟtémala šni yeló. Waníyetu ópta mičhíŋča ób wawátiŋ kta čha wóyute éwegle čháŋšna iyúhaha ok’íŋ na šna atȟéb’uŋyaŋpe lo,” eyá ké.Yuŋkȟáŋ hokšíla kiŋ; “Hé táku čha éyagle khéš tȟebníčhiya hwo?” eyá čha, “Wáŋ, kȟolá, pȟaŋǧí naiŋš makȟátomniča naíŋš šiŋkpáŋka kȟókȟo éwagle čháŋšna amámanuŋ weló. Čha kȟolá, iyéš wasná kiŋ lé aglémayakhiya waštéke ló!” eyá ké. Yuŋkȟáŋ hokšíla kiŋ, “Hó ečhá, kȟolá, thóéyaš Uŋčí tȟa šúŋka kiŋ lé kičhí kičhíza yo. Héčhanuŋ yuŋkȟáŋ niyé ohíyaye háŋtaŋš, wasná kiŋ lé čhaŋtéwašteya yuháčhičhiyiŋ kte ló,” eyá uŋkȟáŋ itȟúŋkala kiŋ iyówiŋyaŋ škhé.Héčheš waná hokšíla k’uŋ wasná kiŋ ičú na itȟúŋkala kiŋ iyówas’iŋyaŋ waléǧa waŋ él ognáka ké. Héčhuŋ na kȟúŋšitku kiŋ šúŋka tȟáwa kiŋ yuhéktab yúze, ičhíŋ itȟúŋkala kiŋ tȟakpé iyáyiŋ kte ȟčiŋ s’eléčheča. Yuŋkȟáŋ waná ayúštaŋ iyéyiŋ na “Iyáȟpaya yo!” eyá ké. Čha šúŋka kiŋ našlóg iyáyiŋ na waléǧa kiŋ iyáȟpaya čhaŋkhé itȟúŋkala k’uŋ hé etáŋhaŋ glináphiŋ na hokšíla ektá ipsíčiŋ na hiŋyéte oúŋyaŋ íŋyaŋkiŋ na tȟa-ógle kiŋ mahél iyáyiŋ na héčhiya nihíŋčiya nak’éȟk’eȟ naȟláȟlal úŋ ké.Héčhena hokšíla k’uŋ t’eblézešni čhéya iyáya ké. Heyá páŋ; “Uŋčí, gličú wo! Itȟúŋkala waŋ makté kte ló!” eyá čhéya ké. Ičhúŋhaŋ winúȟčala kiŋ glihúŋni na thimá gličú yuŋkȟáŋ hokšíla kiŋ čhéya úŋ čhaŋkhé íŋš-eyá čhéya ké. Yuŋkȟáŋ waná itȟúŋkala k’uŋ tukténi tȟaŋíŋ šni na šúŋka kiŋ éha wasná k’uŋ atȟébyiŋ kte s’eléčheča čha waŋyáŋkiŋ na, “Huŋhí, Tȟakóža, mayágnaye ’uŋ. Léš itȟúŋkala waŋ wasná tȟebmákhiyiŋ kta kéhe k’uŋ,” eyíŋ na nazúŋspe kiŋ yuwáŋkal ikíkču na uŋ šúŋkala kiŋ áta natá kiŋ kašlél apȟá ké.Yuŋkȟáŋ íšiŋkčhiŋ heyé, “Tȟakožá, eháŋk’uŋ ečhákel wasná kiŋ hé mamáyakinuŋ kte ȟčiŋ čha waná slolwáye. Čha akȟó iyáyiŋ na tókhiya yačhíŋka yá ye. Na wasná waŋží tȟókeča čha lé íŋskokeča makáku we,” eyá ké. Yuŋkȟáŋ hokšíla kiŋ íŋš, “Oháŋ, Uŋčí. Itázipa na wahíŋkpe kȟó míčaǧa yo,” eyá čhaŋkhé kíčaǧiŋ na yuštáŋ k’uŋháŋ hokšíla kiŋ ičú na yuhá ománi iyáya škhé.Hokšíla waŋ Pȟatkáša Háŋpa Ohé k’uŋ hé (okášpe núŋpa)Héčheš waná hokšíla k’uŋ ománi iyáya škhé. Tȟéhaŋl yé šni eháŋl pté optáye waŋ tȟáŋka čha waŋyáŋka škhé. Pahá waŋ akáŋl ȟpáyiŋ na pté kiŋ aówičhakas’iŋ; tókhel ȟ’áŋ yuŋkȟáŋ wičhíkhiyela yíŋ na waŋží ó kta héčiŋhaŋ hé iyúkčaŋ škhé. Ȟčeháŋl pté kiŋ táku nakípȟape lakȟa iyáyekiyapi na kákhiya khinážiŋpi škhé.Yuŋkȟáŋ wičháša waŋ étkiya wičháyiŋ na iyópteya iyáyiŋ na makȟá obláye čhokáŋyaŋ čhaŋkpéškamakȟagle inážiŋ škhé. Yuŋkȟáŋ tȟatȟáŋka waŋ pté optáye kiŋ etáŋhaŋ čha išnála inážiŋ na wiyóȟpeyatakiya étuŋwaŋ nážiŋ-haŋ škhé. Heháŋl pté kiŋ hé wičháša k’uŋ hetáŋhaŋ čhaéglepi akézaptaŋ wahéhaŋyaŋ ihúŋni na inážiŋ škhé. Yuŋkȟáŋ makȟáta iȟpéič’iyiŋ na ičáptaŋptaŋ kič’úŋ škhé.Heháŋl inážiŋ na sí uŋ makȟá aíglala škhé. Na yuŋkȟáŋ lé wičháša waŋ čhaŋkpéškamakȟagle nážiŋ k’uŋ hétkiya našlóg iyáya škhé. Ihúŋni kta háŋl wičháša k’uŋ čhéya iyáyiŋ na ȟeyáb iȟpéič’iya čhaŋkhé tȟatȟáŋka kiŋ iyópteya iyáye, nážiŋ kȟá k’uŋ hél “Híŋ!” eyá hiŋgníŋ na.Hó akhé wičháša k’uŋ ečhél khíyotaka čha tȟatȟáŋka kiŋ átayela él yé k’éyaš akhé ečhéȟčiŋ ȟeyáb iȟpéič’iya čhaŋkhé iyópteya “Híŋ!” eyá hiŋglá iyáya škhé. Yámni akhígle héčhuŋp-s’e ečhúŋ na ičítopa uŋkȟáŋ wičháša k’uŋ napȟé šni čha tȟatȟáŋka kiŋ hé uŋ ikȟóyagyiŋ na éyaya yuŋkȟáŋ uŋgnáhelaka pté núm íčhisakhibya iyáyapi na optáya wičhégna iyáyapi škhé.Héčhena pté oyáte kiŋ ptáyela tokhíyotȟaŋ iyáyapi na waŋžíla éna nážiŋ čhaŋkhé hokšíla k’uŋ hé étkiya yá ké. Yuŋkȟáŋ tȟatȟáŋka k’uŋ, “Misúŋ, tókhel yaúŋka hwo? Nikȟúŋši thíla kiŋ etáŋhaŋ yahínapȟe uŋ heháŋtaŋhaŋ awáŋyaŋg čhičhúwa yeló. Hó eyá, míš-eyá líla iyótiyekiya waúŋ weló,” eyé. Tókhel mičhíŋča ób ní waúŋ kte kiŋ hé óhiŋniyaŋ awáčhaŋmi-he ló. Hó yuŋkȟáŋ kítaŋȟčiŋ tókheškhe ečhámuŋ kiŋháŋ óhiŋni wóyute bluhá kte kiŋ iyéwaye ló. Toháŋyaŋ waní kiŋ heháŋyaŋ makȟásitomniyaŋ tuktétu k’éyaš wóyute óta míčiyaŋkiŋ kte ló. Čha Misúŋ, yačhíŋ háŋtanš níš-eyá nikȟúŋši kičhí iyótiyeyakiye s’a k’uŋ tókhel wámaphike kiŋ iyéhaŋyaŋ wáphike-čhiyiŋ kte ló,” eyá ké.Hó čha hokšíla kiŋ heyá ké, “Tkȟá Čhiyé, lé nitúwe hwo?” eyá uŋkȟáŋ uŋmá kiŋ ayúptiŋ na, “Wáŋ, Misúŋ, ‘Iktó-Makȟásitomniyaŋ-Oyúmni’ eyá čhažéyatapi kiŋ hé lé miyé yeló. Na toháŋl tuwá atáwaya čháŋšna tókhel wačhíŋka ečhél wakhúwa yeló. Čha héčhe sakhíb uŋyíŋ kta iyéčheča yeló,” eyá ké. K’éyaš, hokšíla kiŋ heyá ké, “Wáŋ, Čhiyé, Uŋčí líla wičháyagnaye s’a kéya iwáhomaye ’uŋ. Eyá, nuphíŋ uŋyé kiŋháŋ, tuwá itázipa na wahíŋkpe mitȟáwa kiŋ lená yuhá kte ka?” eyá ké.Yuŋkȟáŋ Iktó: “Hó Misúŋ, háŋpa kiŋ hená glušlókiŋ na saŋní itázipa na wahíŋkpe kiŋ hená aíyaglaška yo. Héčhel nikȟúŋši kiŋ oníčile ú kiŋháŋ hená iyéyiŋ kte ló,” eyá ké. (Ičhíŋ hokšíla kiŋ lé išnála pȟatkáša háŋpa oháŋ škhé. Iyé anúŋwab tuwéni héčha yuhá šni.) Yuŋkȟáŋ, “Čhiyé, háŋpa kiŋ lená átaš naȟlóg-phičá šni naíŋš natȟéb-phičá šni kiŋ uŋ líla thewákiȟila yeló. Hó éyaš niyé ehé kiŋ ečhél waglúšlokiŋ kte ló,” eyíŋ na glušlókiŋ na itázipa kiŋ él aíyaglaškiŋ na wítaya kál ékignaka ké.Akhé Iktó: “Hó Misúŋ, iglúwiŋyeya yo. Čhaŋkpéškamakȟagle wiyóȟpeyatakiya étuŋwaŋ nayážiŋ na ištóyagmužiŋ kte ló. Huŋhuŋhí, Misúŋ, eháŋni waȟpániča-inít’e k’uŋ, letáŋhaŋ waná óhiŋniyaŋ tȟaló óta toháŋl yačhíŋka čhaŋ luhá kte ló. Oníhitikiŋ na nayápȟe šni háŋtaŋš čhačhípȟe kiŋ wówaš’ake waŋ bluhá kiŋ lé haŋké níš-eyá luhá kte ló,” eyá ké.Čha waná hokšíla kiŋ čhaŋkpéškamakȟagle inážiŋ uŋkȟáŋ Iktó-tȟatȟáŋka k’uŋ él ú ké. K’éyaš hokšíla kiŋ čhaŋtét’iŋs kič’úŋ na napȟé šni čha wáŋčag hé ičháphiŋ na kȟó éyaya ké. Yuŋkȟáŋ hokšíla k’uŋ Iktó kičhí iyáya ké. Waná íŋš-eyá pté kéčhiŋ éyaš leyá wakȟáŋȟ’aŋ kiŋ iyéčhetu šni ké. Čha Iktómi wótheȟi akhípȟa-ič’ila ké. “Hé! Misúŋ! Tákuwe wakȟáŋwaȟ’aŋ k’uŋ mayákiyušiča hwo?” eyíŋ na čhéya ké.Chaŋkhé hokšíla kiŋ khéya-há háŋpa k’uŋ okíhiŋ na itázipa wahíŋkpe kiŋ kȟó ikíkču na héčhena wiyóȟpeyatakiya Iktómi úŋyaŋ iyáya ké. Tȟéhaŋl yé šni ečhél wičháša waŋ líla háŋska čha tȟahénakiya ú čha waŋyáŋka ké. Ȟčeháŋl wakpála kiŋ etáŋhaŋ wičháša tȟókeča waŋ maštíŋčala há wapȟóštaŋ waŋ úŋ čha íŋš-eyá ú ké. “Misúŋ, tókhiya lá hwo, nišnála ȟčiŋ?” eyá čha hokšíla kiŋ, “Wáŋ, léčhi oyáte waŋ wiyóȟpeyata wičhóthi škȟá čha ektá wičháble ló,” eya ké. Íŋše hé waná Iktó é čha hí éyaš, “Wáŋ, Misúŋ, héčhiyataŋhaŋ lé waú čha sakhíb uŋyíŋ kte ló,” eyá ké…Hokšíla waŋ Pȟatkáša Háŋpa Ohé k’uŋ hé (okášpe yámni)Ȟčeháŋl wičháša waŋ líla háŋske uŋ hé waná hihúŋni kte. Yuŋkȟáŋ, “Misúŋ, wičháša waŋ ú kiŋ hé waŋláka hwo? Hé Anúŋg Ité eyápi kiŋ é yeló. Nakúŋš ‘Íya’ ečíyape ló,” Iktó eyá ké. Čhaŋkhé, “Čiyé, tákuwe hečíyapi he?” yuŋkȟáŋ, “Wáŋ Misúŋ, wičháša na pté kȟókȟo ál’ataya tȟebwíčhaye s’a čha hé uŋ etáŋhaŋ hečíyape ló,” eyá ké. Čha hokšíla kiŋ, “Čhiyé, héčheča háŋtaŋš, uŋkíye kȟó naúŋpčapi kte séče ló. Tókheškhe uŋȟ’áŋ yuŋkȟáŋ niúŋkič’iyiŋ kta hwo?” eyá ké.Yuŋkȟáŋ Iktó: “Híŋyaŋka yo. Tókȟa šni yeló, Misúŋ. Tuwá itóhewaya čhaŋ waȟmúŋǧe ló,” eyá ké. Wičháša kiŋ waná čhaglépi wikčémna wahéhaŋyaŋ ú kiŋ héhaŋni niyá čhaŋ nuphíŋ yačékček iwíčhaču ké. Waná hinážiŋ kiŋ él, Iktó: “Misúŋ, nitúwe hwo?” eyá yuŋkȟáŋ, “Wáŋ, lé ‘Í Mahél Wičhóthi’ ečíyapi k’uŋ hé lé miyé yeló,” eyá ayúpta ké. Yuŋkȟáŋ, “Misúŋ, tóhaŋ iníčhaǧa hwo?” Iktó eyá uŋkȟáŋ, “Wáŋ, makȟá kiŋ lé káǧapi uŋ héhaŋ míš-eyá makáǧape ló,” Iya kiŋ eyá ké.Héčhena, “Oháŋ! Waná nakéš wéksuye ló! Makȟá kiŋ lé wakáǧiŋ na waná miglúštaŋ yuŋkȟáŋ haŋké akáb iyáya čha uŋ tákula waŋ šíče ȟča čha wakáǧe ’uŋ…eháŋuŋ, hé niyé yeló. Héčhetu kiŋ uŋ, Misúŋ, iyógmus úŋ wo. Míš-eyá léčhel owákihi yeló,” eyíŋ na niyá čhaŋ iyéna Íya kiŋ yatíktitaŋ ahíyu ké. Čhaŋkhé Íya kȟokíphiŋ na “Čhiyé, héčhuŋ šni yo. Waní kte ȟčiŋ yeló,” eyá ké.Yuŋkȟáŋ Iktó ayúštaŋ na “Ečhá, úwa yo,” eyé. “Takúku kȟoúŋkipȟapi kiŋ hená uŋkóglakapi kte ’uŋ. Hokšíla, niyé nitȟókahe kte ló,” eyá ké. Čha hokšíla kiŋ waná heyá ké, “Hó Čhiyé, táku waŋžíla kȟowákipȟe kiŋ hé Uŋčí tȟa-názuŋspe uŋ hé é yeló. Hé uŋ lé iyótiyekiya makȟóskaŋl omáwani yeló. Toháŋl Uŋčí nazúŋspe kiŋ hé táku apáha čháŋšna tókhel niíč’iye wačhíŋ phičá šni yeló. Wáŋ, lečhála šúŋka waŋš theȟíla séča uŋkȟáŋ natá kaóȟpe ’uŋ. Tákuš isáŋm kȟokípȟe phičá ka,” eyá ké.“Hó, míš heháŋtu weló,” Iktó iš’óš’oye ȟčiŋ eyá ké. “Hó Misúŋ, táku kȟowákipȟa čha waná nayáȟ’uŋpi kte ló. Itȟó, tȟokéye láȟčiŋ akíš’api kiŋ kȟowákipȟe ló. Na heháŋl wagmúha kaȟlápi kiŋ hé. Na heháŋl hiŋháŋ hotȟúŋpi na čháŋčheǧa apȟápi na šiyótȟaŋka yažópi kiŋ hená iyúha kȟowákipȟe lo,” eyá ké.Héčhena Íya eyá ké; “Philámayaye ló, Čhiyé. Míš-eyá hená é ȟča čha kȟowákipȟe ’uŋ. Hená waŋží nawáȟ’uŋ háŋtaŋš, wáŋčag éš éna mat’íŋ kte ló,” eyá ké. Yuŋkȟáŋ Iktó, “Hó, waná oglág uŋkígluštaŋpe ló. Čha wičhóthi-ta uŋyáŋpi kte ló, líla lowáčhiŋ čha. Tkȟá, Misúŋ, niyé tȟóéyaš léna yaŋká yo. Kȟoháŋ hokšíla kiŋ kičhí mníŋ kte. Í kiŋ uŋčíkčik’alapi čha wól uŋyáŋpi na ičhúŋhaŋ tóna čhépapi kiŋ hená uŋníčičaȟniǧapi kte ló!” eyá ké.Íya héčhetula čhaŋkhé “Hó, hé ogná kte ló. Yaglípi kiŋháŋ ečháš iyúha akhé wičhóthi-ta uŋyáŋpi kte ’uŋ,” eyíŋ na ištíŋma čha iyáyapi ké. Héčheya hená Iktó tȟa-óyate čha kákhel ihúŋnipi kiŋ wáŋčagna wayáotȟaŋiŋ hiyáyapi. Na Íya kiŋ takúku kȟokípȟa kéye uŋ hená iyúha wítaya mnayáŋpi na waná glápi yuŋkȟáŋ wičháša tóna wičhíhakab yápi ké.Hó čha aínab enánakiya hená éwičhaglepi na kičhíšnala Íya ȟpáye kiŋ ektá khípi uŋkȟáŋ itúŋkab naíčabyeya ištíŋma ké. Í él eyokas’iŋpi naháŋ thezí kiŋ iyágleya waŋyáŋkapi yuŋkȟáŋ wičhótapi s’eléčheča naháŋ nakúŋ héčhiyataŋhaŋ wičháho líla tȟaŋíŋpi ké. Čhaŋkhé Iktó hokšíla kiŋ khíŋ na, “Misúŋ, niyé khuté yo,” eyá čha héčhe wahíŋkpe waŋží ektá égle na khuté yuŋkȟáŋ héčhena Íya kiktá íyotaka ké.Čhaŋkhé Iktó čhaŋȟpí waŋ ikíkču na “Waȟtéšni šíča, wanáyaȟ’uŋ šni yélakȟa, ništíŋma-he ló!” eyíŋ na yunážiŋkhiyiŋ na pasí áya ké, wičháša eyá ináȟma yaŋkápi k’uŋ héčhetkiya. Yuŋkȟáŋ Íya iȟát’iŋ na heyá ké; “Wáŋ, Čhiyé, túŋweni mat’íŋ kte šni yeló, pȟéta úŋpi šni háŋtaŋš. Áta čhignáyaŋpe ló. Nakúŋš ilémayaŋpi kiŋháŋ pȟéta kiŋ etáŋhaŋ takúŋl ȟčiŋ napsíl hiyú háŋtaŋš tuwá hé ičú kiŋháŋ íŋš-eyá t’íŋ kte ló; wičháša óta wičháwakte kiŋ hé uŋ. Čha tuwá takúŋl miyé etáŋhaŋ napsíl hiyú čha ičú háŋtaŋ, hé táku waštéwalake kiŋ hená íŋš-eyá waštélaka čha hé uŋ t’íŋ kte ló,” eyá ké.Heyáya yíŋ na ečhél wakpópȟaya iyáyapi ké. Yuŋkȟáŋ uŋgná tókhiyataŋhaŋ kiŋ iyúha waná awíčhahiyupi ké. Ȟláȟla kaȟlápi na čháŋčheǧa apȟápi na akíš’api na hiŋháŋ hotȟúŋpi na wayážopi kȟókȟo uŋ awíčhahiyupi čhaŋkhé Íya iyáye wačhíŋ tkȟáš oyúspapi na éna čhaŋksá, čhaŋȟpí, íŋyaŋ kȟókȟo kíčiuŋpi na kaȟúȟuǧapi škhé. Na heháŋl čháŋ wítaya égnakapi na él iléyapi. Čhaŋkhé waná líla ilé yuŋkȟáŋ pȟéta etáŋhaŋ wóyuha iháŋkeya waštéšte kiŋ iyúha napsípsil hiyú éyaš Iktó waŋžíla kayéš ičú šni wičháši na aéyapaha wičháši; tuwé waŋží takúŋl ȟčiŋ ičú kiŋ wáŋčagna t’íŋ kte kiŋ hé iwáhowičhayapi škhé.Íya ktépi šni kiŋ heháŋyaŋ líla oyáte óta tȟebwíčhaya škhé. Íŋše ktépi hetáŋhaŋ oyáte kiŋ nakéš iglúotapi. Hé itȟókab waná oyáte kiŋ wičhóta áyapi čháŋšna Íya el hiyú na paháhayela tȟebwíčhayiŋ na hé uŋ oyáte kiŋ óhiŋni čónalapi kȟá škhé.Hó čha hokšíla kiŋ waná Iktó kičhí wičhóthi-ta khí na léčhuŋ-s’e Iktó kíčiyatȟaŋiŋ škhé: “Hó, waná letáŋhaŋ wókȟokipȟe waníčiŋ kte ló. Hokšíla kiŋ lé waná očháštȟuŋke ló. Lé ‘Pȟatkáša Háŋpa Oháŋ’ ečíyapi kte ló. Čha tȟokátakiya lé wačhíŋyayapi kte kiŋ é yeló. Itázipa na wahíŋkpe kȟó iyáyustag yuhá kiŋ hená é čha uŋ wayátapi kte ló. Na hená uŋ oyáte čhiŋčápi kiŋ ičháǧapi kte ló. Hokšíla kiŋ lé waná itázipa, wahíŋkpe kȟó ničáhipe ló!” Iktó eyá oyáte kiŋ owíčhakiyaka škhé.Hé uŋ etáŋhaŋ Lakȟóta Oyáte kiŋ toháŋtaŋ kiŋ itázipa na wahíŋkpe kiŋ hená wačhíŋyaŋpi na uŋ wóyute ičúpi na iglúotapi na šna niíč’iyapi škhé. Heháŋyela oíhaŋke.Iktómi Tȟáhča-Hokšíla kiŋ KtéAkhéš Iktó-wičhášašni kiŋ kákhena ománi-haŋ yuŋkȟáŋ tȟáȟča-hokšíla waŋ itázipa wahíŋkpe kȟó líla waštéšte čha yuhá yaŋká-haŋ čhaŋkhé él inážiŋ ké. Yuŋkȟáŋ Iktó heyá ké, “Huŋhuŋhé, tókhe, Misúŋkala, hé niyé-la so? Wahíŋkpe waštéšte luhá yeló. Pazó yetȟó, Misúŋ. Iwáŋblaka wačhíŋ ’uŋ,” eyá ké.Hó čha úŋš-uŋmakečiŋ Iktó iyówiŋkhiya čhaŋkhé wahíŋkpe na itázipa k’uŋ hená kȟó ičú na yuhá yaŋkíŋ na uŋgnáhela oȟ’áŋhaŋhaŋ s’e wahíŋkpe waŋ ektá égle na heyá ké, “Éš tók, Misúŋ? Uŋgnáš tuktél niwáŋkȟala séče ’uŋ. Wičháša iyúha tuktél wáŋkȟalapi ’uŋ,” eyá yuŋkȟáŋ, “Háŋ, nawáte kiŋ lél mawákȟala k’uŋ,” eyá ké.Wáŋčagna Iktó tákeyešni wahíŋkpe kiŋ nawáte kiŋ aglé yúziŋ na khuté čha tȟáȟča-hokšíla k’uŋ t’á iyáya ké. Yuŋkȟáŋ Iktómi pahí na k’íŋ na čhaŋ-ówaštečaka waŋží olé ománi ké. Kál taŋyáŋ s’eléčheča čha él aí naháŋ pȟátiŋ na tȟaló kiŋ haŋké čheúŋpa ké.Ičhúŋhaŋ yaŋké kiŋ iwáŋkab čháŋ núŋm tȟaté čhaŋ iyéna íčhičakiŋza-haŋ čha Iktó tokhéčhačha lowáŋ wačhíŋ khéš onáȟ’uŋ šilyápi ké. Lowáŋ-phičá šni čha héčhetu khéš ištíŋmiŋ kta khúl iyúŋke éyaš akhéš kaȟíča-haŋpi čha óhaŋketa heyá ké, “Misúŋ, iníla yaŋkápi ye. Héčhanuŋpi kiŋ uŋ ókinaš úŋtȟuŋnič’iyapi kta načhéče ló,” eyá ké.Héčhel iwáhowičhaye k’éyaš naháŋȟči héčheča čha haŋkéya ektá iyáli na yukhínuŋkȟaŋ wičháyus wačhíŋ ȟčeháŋl napé kiŋ anáǧibyapi na uŋ tókȟa ikíkču šni ké. Čha čhaŋwáŋkal yaŋkíŋ na “Wáŋ, misúŋ, amáyuštaŋpi-la yo. Wičhášapi šni yeló! Ówehaŋhaŋpi-la s’a kiŋ waná akhé!” eyáya-kel wičháyaečheča wačhíŋ na šna heháŋl napé kiŋ glutíktitaŋ khéš sutáya anáǧipa ké.Íyečhala tȟokȟála eyá tókhi yápi na iyópteya hiyáyapi kte éyaš hóyewičhakhiyiŋ na “Misúŋ, hél yápi šni yo,” eyé. “Hél tȟaló eyá čhewáuŋpa-he. Áta héčhekčhe yaȟ’áŋpika čha uŋgnáš tȟebmáyakhiyapi kte ló,” eyá ké. Wičhákičho iyéčhel heyá čha áta kawíŋȟ hiyúpi na tȟaló k’uŋ áškaŋ šni s’e tȟebyá iyéyapi ké, haŋké špáŋ šni kiŋ hé kȟó.Waná tȟaló kiŋ áta henála čha iyáyapi ȟčeháŋl čháŋ k’uŋ hená khinúŋkȟaŋkiya iyáya čhaŋkhé napé kiŋ ikíkču na khúya glí ké. Éyaš waná tȟaló kiŋ henákičila čha, “Hehehí, misúŋ tȟaló kiŋ átaya tȟebmákhiyape ló,” eyíŋ na líla ločhíŋ čha tȟóél wóyute kiŋ owé kičhéya-haŋ škhé. Čhéya-haŋ yuŋkȟáŋ uŋgná tȟáȟča pȟá kiŋ éna ayúštaŋpi čha waŋyáŋg hiŋgníŋ na tȟanásula mahél úŋ kiŋ čhíŋ.“Hená éčuȟčiš wátiŋ kte ló,” eíč’iyiŋ na ičú wačhíŋ k’éyaš oȟlóka kiŋ očík’ala čha napé kiŋ okíphi šni. Héčhetu khéš zuzéča ič’íčhaǧiŋ na oȟlóka čík’ala uŋ hé ogná mahél iyáyiŋ na héčhiya yuphíya tȟanásula ímnaič’iye. Líla napíŋ na oyúl wašté čha oȟ’áŋkȟoya tȟebyá iyéye.Waná glináphiŋ kta uŋkȟáŋ – hoští! – líla wóte kiŋ uŋ pȟá kiŋ líla tȟáŋka čha okíphi šni čhaŋkhé tókȟani gličú šni čha éna ȟpáyiŋ na akhé čhéya-haŋ ke. Asnísnikiya hóyeyiŋ na akhé šna čhéye k’éyaš tuwéni naȟ’úŋ šni ké.Óhaŋketa pȟakás’iŋ wačhíŋ yuŋkȟáŋ leyáš tȟáȟča pȟá kiŋ líla kap’óžela čha iyáyustag nážiŋ hiyáyiŋ na íŋyaŋg yá yuŋkȟáŋ uŋgnáhelaka táku waŋ sutá čha iwóȟtaka ké. “Nitúwe hwo?” eyá iyúŋǧa yuŋkȟáŋ, “Wazí miyé yeló. Čhúŋtheȟika kiŋ léčhiya imáčhaǧe ló,” eyá ké.Akhé hetáŋhaŋ íŋyaŋkiŋ na akhé táku waŋ sutá čha iwóȟtag inážiŋ ké. “Hó, níš, nitúwe hwo?” eyá yuŋkȟáŋ “Wáŋ, lé pséȟtiŋ miyé yeló. Mni-íkhiyela ečé imáčhaǧe ló,” eyá ké. Čha Iktó héčhiŋ, “Oháŋ čha héčhetu héčiŋhaŋ, mni-íkȟaŋyela waúŋ itéke ló,” ečhíŋ yuŋkȟáŋ ȟčeháŋl mayá kiŋ naóspa iyéyiŋ na ohíŋȟpaya ké.Héčhi hukhúta mní ohíŋȟpaya čha héčhena onúŋwaŋ úŋ ké. Hetáŋhaŋ wakpá kiŋ opȟáya nuŋwáŋ yá ké. Yuŋkȟáŋ uŋgnáhela wakhúl wičháša eyá waŋyáŋkapi na ayúta inážiŋpi ké. Waŋží heyé, “Waŋyáŋkapi yetȟó. Ká táku waŋ nuŋwáŋ hiyáye kiŋ hé wičháša s’eléčheča ’uŋ,” eyá yuŋkȟáŋ waŋží íŋš, “Hóȟ, wáŋ k’éya, hé tȟáȟča yeló. Miyéš héčhel waŋbláke ’uŋ,” eyá ké.Ahóyekičhiyapi kiŋ ičhúŋhaŋ khiyéla hiyáya čha “Tȟáȟča, léčhiya ú uŋtȟó!” eyá hóyekhiyapi ké. Líla kipáŋpi škȟá Iktó átaš nawíčhaȟ’uŋ šni iyéčhel iyé kȟápi šni s’e hiyáya ké. Héčhetu khéš mní kiŋ él iyópsičapi na étkiya nuŋwáŋ yápi ké. Úpi waŋwíčhayaŋka čha naphíŋ na óhuta uŋmá ečhétkiya tókhel okíhika nuŋwáŋ yá ké.Héčhuŋ na héčhiyataŋhaŋ mayá glihéya kiŋ húte ektá íŋyaŋ tȟáŋka waŋ hé éyaš haŋkéya mni-máhel he. Iktó naháŋȟči tȟáȟča pȟá k’uŋ hé pȟóštaŋ úŋ na ečhél nuŋwáŋ čha waŋyáŋka okíhi šni. Hó čha héčhetkiya tókhel okíhi šičáwačhiŋ nuŋwáŋ yíŋ na uŋgná íŋyaŋ uŋ hé t’osyéla iwóto čhaŋkhé tȟáȟča pȟá k’uŋ áta waštéyela wobléča ké.Héčheš Iktó waná akhé niíč’iyiŋ na wičháša kaȟyá óhuta kiŋ ektá khiyáli na hél nážiŋ ké. Na étkiya ohítiyela nuŋwáŋpi kiŋ hená iwíčhaȟat’a škhé. Hótȟaŋkaya iwíčhaȟat’iŋ na oíwičhaȟaȟa škhé. Čhaŋkhé wakhúl wičháša kiŋ Iktó wičhágnaye kiŋ akíblezapi naš kawíŋǧapi škhé.“Hó, íŋš ektáŋ ȟčiŋ, tókhel ȟ’aŋ-phíča šni ’uŋ,” eyápi. “Héktakiya nuŋwáŋ uŋkhíyuweǧapi kte ló. Waná akhé hé Iktó é čha uŋgnáyaŋpe ló. Čha kawíŋǧa po,” eyápi na úpi k’uŋ héčhetkiya íčhičawiŋ nuŋwáŋ khiglápi škhé. Heháŋyela oíhaŋke.